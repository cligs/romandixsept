<?xml version="1.0" encoding="UTF-8"?>
<?xml-model href="tei_clgs.rnc" type="application/relax-ng-compact-syntax"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title type="main">L'Astrée</title>
                <title type="part">Troisième – Livre VII</title>
                <title type="partie">03</title>
                <title type="livre">07</title>
                <author>Honoré d'Urfé</author>
                <respStmt>
                <resp>Establishment of the text</resp>
                <name xml:id="hv">Hugues Vaganay</name>
                <resp>Digitization</resp>
                <name xml:id="rk">Reinhard Krüger et al.</name>
                <resp>TEI-Conversion</resp>
                <name xml:id="cf">Christof Schöch</name>
                </respStmt>
            </titleStmt>
            <publicationStmt>
                <availability status="publicdomain">
                </availability>
                <date>2016</date>
            </publicationStmt>
            <sourceDesc>
                <bibl type="digital-source">Honoré d’Urfé, L’Astrée (1607 sq), édition numérisée, ed. Reinhard Krüger et al., Version 1.0.0. Stuttgart: Universität Stuttgart, 2006-2010. <ref target="http://www.uni-stuttgart.de/romlit/forschung/astree/"></ref>.</bibl>
                <bibl type="print-source">Honoré d’Urfé, L’Astrée, édition en cinq volumes d’Hugues Vaganay. 1925.</bibl>
            </sourceDesc>
        </fileDesc>
        <revisionDesc>
            <change when="2016-11-21" who="#cf">Initial TEI version.</change>
        </revisionDesc>
    </teiHeader>
    <text>
<front>
<div>
<p></p>
</div>
</front>
<body>
<div>
		<head type="partie">LA TROISIESME PARTIE D’ASTRÉE</head>
		<head type="chapitre">LE SEPTIESME LIVRE</head>
		<milestone type="space"/>
		<p>Adamas, qui desiroit grandement de contenter la belle et
		honnorable trouppe qui estoit en sa maison, et de satisfaire particulierement
		à la promesse qu’il avoit faicte à ces belles bergeres, qui l’avoient
		supplié d’aller en leur hameau pour faire le sacrifice du
		remerciement, soudain que le jour fut venu, donna ordre à faire partir les
		sacrificateurs avec les animaux et autres choses nécessaires, et
		pour faire advertir tous ceux des hameaux voisins afin qu’ils y peussent-assister.</p>
		<p>Et cependant qu’il ordonnoit toutes ces choses, la belle Daphnide et
		toutes ces estrangeres, et honnestes bergeres, finirent de s’habiller,
		et incontinent apres se mirent toutes ensemble en chemin, pour s’en
		aller au petit pas au lieu où le sacrifice devoit estre faict.
		Alexis entre toutes estoit la plus interdicte; car d’abord que sortant du
		logis, elle jetta les yeux sur la riviere de Lignon, et qu’elle
		apperceut le lieu de sa derniere demeure, il luy sembla que ce voyage
		tant hors de son esperance n’estoit point veritable, mais en songe
		seulement. Il est vray que, quand elle eut descendu une partie de la
		colline avec Astrée, et que Hylas par ses discours l’eut cent
		fois esveillée, et que enfin elle recogneut que ce n’estoit pas un
		songe, mais un veritable voyage, elle se trouva si pleine de contentement, que
		chacun le pouvoit lire en ses yeux et en son visage. Astrée
		d’autre costé, qui ne pouvoit désirer un plus grand bon-heur que
		d’estre aupres de ceste druide déguisée, et par qui le visage de Celadon
		luy estoit si naifvement representé, s’en alloit si contente et satisfaicte,
		qu’ayant presque oublié les traverses que la fortune luy avoit
		données par le passé, elle se disoit maintenant la plus heureuse bergere
		[343/344] de Lignon. Et parce qu’Adamas luy avoit faict entendre que ce soir il
		vouloit loger avec Phocion, et que Leonide et Alexis y seroient aussi,
		elle en donna advis au-vieux pasteur, afin qu’il se preparast à
		bien recevoir ses hostes, et à donner tel ordre en sa maison, qu’ils
		n’y receussent point d’incommodité. Et d’autant qu’Alcidon, Daphnide
		et sa trouppe devoient loger dans celle de Lycidas, ce fut luy qui, laissant
		cette troupe, se mit devant pour en porter les nouvelles, cependant
		qu’au petit pas ils s’en alioient chantans et discourans pour tromper la longueur du chemin.</p>
		<p>Calidon qui avoit le souvenir si present de la cruelle response
		qu’Astrée luy avoit faicte, n’ayant plus la hardiesse de
		s’approcher d’elle, et toutesfois ne pouvant celer son desplaisir, ny son extreme
		affection, marchant quelques pas devant elle, ne se peut empescher de souspirer ces vers:</p>
	</div>
	<div class="contentci">
		<milestone type="space"/>
		<head type="chapitre">SONNET</head>
		<h3>Que de l’aymer, c’est assez de récompense.</h3>
		<milestone type="space"/>
		<p>Pourquoy faut-il l’aymer, puis qu’elle est insensible?</p>
		<p>On n’a nul sentiment que pour s’armer le cœur</p>
		<p>Contre un fidelle amant de nouvelle rigueur,</p>
		<p>A tout autre pouvoir se rendant invincible?</p>
		<milestone type="space"/>
		<p>Pourquoy faut-il l’aymer, puis qu’il est impossible</p>
		<p>De pouvoir par amour en estre le vainqueur,</p>
		<p>Ny gaigner son esprit par peine ou par longueur,</p>
		<p>Et qu’y perdre le temps, c’est l’espoir infaillible?</p>
		<milestone type="space"/>
		<p>Mais pourquoy ne l’aymer, si telle est sa beauté,</p>
		<p>Que de ne l’aymer point, ce seroit lascheté,</p>
		<p>Et que de la quitter n’est plus en ma puissance?</p>
		<milestone type="space"/>
		<p>Mais c’est perdre le temps, la peine et le soucy.</p>
		<p>Peut-estre Amour vaincra? Que s’il n’advient ainsi,</p>
		<p>N’est-ce assez de l’aymer pour toute recompense?</p>
		<milestone type="space"/>
	</div>
	<div class="contentl">
		<p>Hylas qui estoit auprès de luy, et qui ne pouvoit approuver cette opiniastre
		affection, soudain que Calidon eut achevé, chanta à haute voix ces vers: [344/345]</p>
	</div>
	<div class="contentci">
		<milestone type="space"/>
		<head type="chapitre">VILLANELLE</head>
		<h3>Change d’humeur qui s’y plaira,</h3>
		<h3>Jamais Hylas ne changera.</h3>
		<milestone type="space"/>
		<h4>I</h4>
		<milestone type="space"/>
		<p>Ceux qui veulent vivre en servage,</p>
		<p>Peuvent comme esclaves mourir,</p>
		<p>Hylas jamais n’a peu souffrir</p>
		<p>Que l’on luy fist un tel outrage.</p>
		<p>Change d’humeur qui s’y plaira,</p>
		<p>Jamais Hylas ne changera.</p>
		<milestone type="space"/>
		<milestone type="space"/>
		<h4>II</h4>
		<milestone type="space"/>
		<p>II est certain, Hylas vous aime.</p>
		<p>Mais vous sçavez, belle Alexis,</p>
		<p>De son amour, quel est le prix:</p>
		<p>Le prix d’amour, c’est l’amour mesmé.</p>
		<p>Change d’humeur qui s’y plaira,</p>
		<p>Jamais Hylas ne changera.</p>
		<milestone type="space"/>
		<milestone type="space"/>
		<h4>III</h4>
		<milestone type="space"/>
		<p>Languir auprès d’une cruelle,</p>
		<p>C’est un bien maigre passe temps,</p>
		<p>Et c’est en quoy je ne m’entends,</p>
		<p>II vaut mieux estre infidelle.</p>
		<p>Change d’humeur qui s’y plaira,</p>
		<p>Jamais Hylas ne changera.</p>
		<milestone type="space"/>
		<milestone type="space"/>
		<h4>IV</h4>
		<milestone type="space"/>
		<p>Mais pour ne le trouver estrange,</p>
		<p>Qu’égale entre nous soit la loy:</p>
		<p>Comme je vous ayme, aymez moy,</p>
		<p>Et me changez si je vous change.</p>
		<p>Change d’humeur qui s’y plaira,</p>
		<p>Jamais Hylas ne changera. [345/346]</p>
		<milestone type="space"/>
		<milestone type="space"/>
		<h4>V</h4>
		<milestone type="space"/>
		<p>Ainsi d’une si douce vie</p>
		<p>Nul de nous ne se lassera,</p>
		<p>Parce que celuy changera</p>
		<p>Qui premier en aura envie.</p>
		<p>Change d’humeur qui s’y plaira,</p>
		<p>Jamais Hylas ne changera.</p>
		<milestone type="space"/>
		<milestone type="space"/>
		<h4>VI</h4>
		<milestone type="space"/>
		<p>Et si jamais je vous en blasme,</p>
		<p>Que je puisse mourir d’amour,</p>
		<p>Ou bien que j’ayme quelque jour</p>
		<p>Longuement une laide femme.</p>
		<p>Change d’humeur qui s’y plaira,</p>
		<p>Jamais Hylas ne changera.</p>
		<milestone type="space"/>
		<milestone type="space"/>
	</div>
	<div class="contentl">
		<p>Chacun se mit à rire de la chanson d’Hylas; et
		parce que Stiliane qui marchoit avec Carlis et Hermante assez pres de luy, avoit
		escouté attentivement ce qu’il avoit dit: II me semble, Hylas, luy dit-elle,
		que ceux qui vous accusent d’estre inconstant vous font un grand
		outrage, puis que jamais homme ne fut plus constant que vous estes,
		d’autant que dés la premiere fois que je vous vis, vous estiez
		de la mesme opinion que je vous retreuve. – Que voulez-vous, ma vieille
		maistresse, que je vous die? c’est de la misere de nostre siecle qu’il
		faut que je me plaigne, puis que les hommes et les femmes sont de si
		peu d’esprit qu’ils ne sçavent recognoistre cette
		vérité. – Voilà, dict-elle en sous-riant, une mauvaise recompense pour le bon office que
		je vous rends. Vous me nommez vostre vieille maistresse, et ne
		sçavez-vous, Hylas, qu’il n’y a rien qui offence plus une femme
		que de l’appeller vieille? – Je le croy, respondit Hylas, mais, je ne
		sçay qu’y faire; le long temps qu’il y a que nous nous cognoissons, est cause de cette injure.</p>
		<p>Daphnide qui parloit avec le sage Adamas, oyant rire ceux qui estoient
		aupres d’Hylas, et desireuse de sçavoir que c’estoit, le demanda
		à Diane qui estoit assez pres d’elle, et luy en ayant dict le subject:
		II faut advouer, dit Daphnide, que son humeur est la plus agreable que
		l’on puisse rencontrer, et que l’on le [346/347] peut nommer l’unique
		en son espece, et je croy que toute cette trouppe seroit marrie de le
		perdre. Mais, belle bergere, dites-moi, je vous supplie, depuis quand
		est-il parmy vous? qu’est-ce qui l’y a fait venir, et qui l’y arreste?</p>
		<p>Diane alors luy respondit: II y peut avoir quatre ou cinq lunes qu’il
		vint, et je croy que de vous dire ce qui l’arreste icy, il est
		superflu, puis, madame, que vous le pouvez assez imaginer, cognoissant
		son humeur comme vous faictes. Mais pour l’occasion qui le nous a
		amené, je ne pense pas que personne le sçache que luy
		seul. Ce n’est pas qu’il soit fort caché ny retenu à raconter tout ce
		qui luy est arrivé, mais c’est qu’ayant plusieurs fois commencé, ou
		il a esté interrompu, ou le temps luy a manqué? Et je m’asseure,
		madame, que pour peu que vous fassiez semblant de le désirer, il ne fera
		pas difficulté de vous le dire, puis qu’il croit estre bien autant
		obligé à ceux qui le veulent escouter, que luy sçauroient estre ceux
		ausquels il raconte ses fortunes. – Je pense, adjousta Daphnide, que ce ne seroit
		point un mauvais divertissement, s’il, nous vouloit entretenir, et que
		le chemin en seroit beaucoup moins ennuyeux, mais pour en venir à bout, il
		faut que cette belle druide, dit-elle monstrant Alexis, le luy commande.</p>
		<p>Alexis qui s’ouyt nommer, et qui prit garde au signe que faisoit
		Daphnide de la main, pour ne point monstrer qu’elle fust trop attentive
		à parler avec Astrée, luy demanda si elle vouloit quelque
		service d’elle, et sçachant par Diane ce qu’elle desiroit: Je
		m’asseure, madame, dit Alexis, que personne n’y a plus de pouvoir que vous, et
		toutesfois, puis qu’il vous plaist de me le commander ainsi, je m’en
		vay faire preuve de celuy que j’y puis. Et lors relevant la voix: Mon
		serviteur, luy dit-elle, je deviens jalouse. – II y a peu d’occasion de
		l’estre, respondit Hylas. – L’occasion, adjousta Alexis, y est tres
		grande; car, outre que le visage de ces belles estrangeres ne m’en
		donne que trop, encores sçavez-vous bien que ce n’est pas sans
		raison, si l’on soupçonne de larcin celuy qui a accoustumé de
		desrober. – Vous voulez dire, respondit Hylas en sousriant, que j’ay accoustumé
		de desrober les cœurs de celles qui me voyent, et vous craignez que je
		n’en fasse de mesme de celuy de ces nouvelles bergeres? Mais n’ayez
		peur, ma belle maistresse, car il peut bien estre que je feray ce
		larcin, toutesfois, encores que je prenne le leur, je vous promets que
		pour cela elles n’auront pas le mien, et qu’il sera [347/348] tout
		à vous. – Cette asseurance, repliqua Alexis, me plaist fort, mais, mon
		serviteur, ce n’est pas ce que je veux dire: j’entends qu’elles sont
		belles, et que vous faictes gloire d’aimer
		toutes celles qui ont de la beauté.</p>
		<p>Hylas alors, s’approchant d’Alexis: Je voy bien, ma maistresse, luy
		dit-il, que vous ne sçavez pas encores de quelle sorte j’aime.
		Il faut que vous sçachiez que je m’y gouverne tout ainsi qu’un marchand
		bien advisé: lors qu’il fait dessein d’acheter quelque chose, il
		regarde combien elle peut valoir, et puis amasse de tous costez l’argent qui
		luy est necessaire pour esgaler ce prix. J’en fais de mesme; car lors
		que j’entreprends d’aimer une dame, je regarde incontinent quelle est
		sa beauté, car, comme vous sçavez, ce qui donne le prix
		aux femmes, ce n’est que la seule beauté. Et soudain, je fais un amas d’amour
		en mon ame, esgal au prix et à la valeur qui est en elle, et lors que
		j’ayme, je vay despendant cet amas d’amour, et quand je l’ay tout [348/349]
		employé au service de celle pour qui je l’avois amassé,
		il ne m’en reste plus pour elle. Et faut, si je veux aimer, que j’aille ailleurs
		chercher une nouvelle beauté pour faire un autre amas d’amour,
		si bien qu’en cela mon argent et mon amour se ressemblent bien fort. Je veux
		dire ‘que l’un et l’autre, quand je les ay dépendus, je ne les
		ay plus, vous auriez donc quelque raison de craindre, ma maistresse, si jamais
		je n’avois aimé ces nouvelles bergeres; mais il y a long temps
		que j’ay despendu tout l’amas que j’avois fait pour leur beauté, et
		qu’il n’y en a plus en moy pour elles. – Mais, mon serviteur, adjousta
		Alexis, les marchands qui sont riches, encores qu’ils-ayent une fois
		vuidé leurs bources, ils ne laissent de les remplir pour
		achepter la seconde fois ce que la premiere ils n’auroient peu avoir. – Or, reprit
		Hylas, c’est en quoy, ma maistresse, ces riches marchands et moy ne
		sommes pas semblables; car eux, par deux et trois fois reprennent et
		renouent leurs marchez, voire s’ils n’ont pas l’argent, l’empruntent
		sur leur crédit, mais moy, jamais plus je n’y reviens, lors que
		la premiere fois j’ay manqué de l’achepter.</p>
		<p>– Voilà, dit Daphnide en sousriant, la plus belle façon
		d’aimer dont j’aye jamais ouy parler. – II est vray, dit Alexis mais elle n’est pas
		tant à, mon advantage que je desirerois bien, car j’ay peur que
		vous n’ayez bien tost despendu l’amour que vous avez amassée pour
		moy, et lors vous ne m’aimerez plus. – II est certain, respondit froidement
		Hylas, que si je l’avois toute employée, vous n’en devriez jamais esperer en moy; mais il est
		du tout impossible, parce que quand je fais cet amas d’amour, je le rends esgal
		à la beauté que je veux aimer, et la vostre estant
		infinie, vous devez croire que le monceau est grand de l’amour que j’ay mis ensemble pour
		l’esgaler. – J’en seray bien aise, respondit Alexis, car ce me seroit
		bien du regret de vous perdre, vous estimant comme je fais, et cela me
		fait vous supplier, si de fortune il n’y en avoit pas un si grand
		monceau que vous, le figurez, que vous rabaissiez un peu de vostre
		despence, afin que vostre provision durast d’avantage. J’ayme mieux que
		vous m’aimiez un peu moins, que si vous imitiez ceux qui despendent en
		un jour ce qui leur pourroit suffire pour tout un an. – Ma maistresse,
		dit-il incontinent, si vous n’avez que ce soucy, vivez seulement en
		repos, car je vous asseure que j’en ay tant que j’ay de quoy vous aimer
		plus long-temps que je ne vivray. – Mais, mon serviteur, puis que vous
		avez tant d’amour pour moy, dit Alexis, encore me semble-t’il que vous
		devriez desirer que j’en eusse autant pour vous, afin que cette amour
		né fust point boiteuse.</p>
		<p>– Vous dites fort bien, reprit Hylas, et c’est en quoy je suis bien
		empesché. Si vous me dites ce qu’il faut faire, vous verrez que
		je le désire pour le moins autant que je vous aime. – Je ne doute
		point, adjousta Alexis, de cette bonne volonté, mais puis qu’il est
		ainsi, il faut que vous en cherchiez les moyens. J’ay tousjours ouy dire que ce
		qui donne le plus d’amour, c’est la cognoissance de la chose aimable.
		Comment voulez-vous que je vous aime si je ne vous cognois point, ou
		pour le moins, si je ne sçay de vous que fort peu? Le thresor
		caché ne sert à rien pour le faire estimer, vos actions sans doute vous
		pourroient rendre estimable, si elles estoient sceues; c’est pourquoy
		il me semble que si vous desirez que je vous aime, vous devez estre
		curieux de me faire scavoir vostre vie, et maintenant que le temps est
		si propre et que vous aurez une si belle audience, vous ne devez pas en
		perdre l’occasion. – Et quoy, ma maistresse, dit Hylas, tout ce long
		discours que vous avez faict, n’a-ce esté que pour ce subject?
		Il ne falloit que me faire signe que vous le vouliez, vous eussiez veu que
		mon affection est encore plus grande que vostre curiosité; et
		quoy que je tienne ces maximes fausses en amour, qu’il faille cognoistre avant
		que d’aimer, aussi bien’que toutes les autres que Silvandre va
		proposant, si ne veux-je ma- [349/350] nquer de vous dire tout ce que
		je sçay de moy, seulement pour vous obeyr.</p>
		<p>Et lors Adam as l’ayant faict mettre au milieu de toute la troupe,
		chacun demeura attentif à l’escouter, et pour le mieux ouyr, ils
		se pressoient si fort autour de luy qu’ils se marchoient presque sur les
		pieds. Et lors, voyant qu’ils faisoient tous un grand silence, il
		commença de cette sorte:</p>

		<milestone type="space"/>
		<milestone type="space"/>
		<head type="chapitre">HISTOIRE de Cryseide et d’Hylas.</head>
		<milestone type="space"/>

		<p>II est certain que l’ignorance a cela de propre qu’elle
		fait blasmer plusieurs choses qui, d’elles-mesmes, sont louables. Je l’ay recogneu
		maintesfois depuis que je suis parmy les bergers de cette riviere de
		Lignon, où les fausses maximes de Silvandre sont tellement
		suivies que vous diriez, ma maistresse, quand il parle, que c’est un oracle et que
		les dieux seroient bien offencez si l’on ne croyoit tout ce qu’il dit.
		Et cette erreur est tellement enracinée dans l’opinion de tous
		ceux de ce rivage, qu’il semble que ce soit un crime de leze-majesté en
		amour que d’y contredire. Mais moy qui ne m’arreste pas à l’opinion,
		mais à la verité, et qui ne me laisse gueres vaincre aux paroles sans
		les raisons, j’ay tousjours voulu suivre ce que cette raison m’a monstre se
		devoir faire. Y a-t’il quelqu’un qui puisse blasmer l’experience,
		puisqu’elle est mère et nourrice de la prudence? Et toutesfois,
		parlez à Silvandre, et à ceux qui sont de sa secte, ils vous
		maintiendront au peril de leur vie, que ces experiences sont vicieuses, et qu’il faut,
		comme coquilles, depuis qu’on est attaché à un rocher, ne
		s’en séparer jamais. Voire, comme si les dieux ne nous avoient pas donné le
		jugement pour discerner des choses bonnes celles qui sont meilleures, et la
		volonté qui est tousjours portée de son naturel et par la
		raison à celles qui sont les plus parfaictes! Ces considerations seront, s’il
		vous plaist, devant vos yeux, ma maistresse, quand vous verrez que j’en
		ay quelquesfois aimées, que j’ay changées apres pour
		d’autres, sans que cela vous puisse faire craindre que je vous laisse jamais pour quelque
		autre, puis qu’il est impossible que je trouve quelque chose qui vaille
		mieux. Vous n’avez pas esté la premiere, ma belle maistresse,
		qui avez désiré d’entendre la suite estrafige de mes fortunes. Il
		y en [350/351] a eu plusieurs qui ont eu cette curiosité, et mesme en cette
		troupe, et à qui, en diverses fois, j’en ay dit une grande partie. Or je
		sçay bien que ce que vous desirez sçavoir de moy, c’est ce que vous ne
		pouvez apprendre de nul autre qui soit icy, car, pour le reste, ces causeuses
		bergeres à qui je l’ay desja raconté, vous le diront
		à loisir, si’desjà elles ne l’ont faict.</p>
		<p>Et pource, je ne vous diray pas que je suis originaire des Camargues,
		que j’y commençay mon apprentissage aupres de Carlis, et le
		finis en Stiliane, qui me firent quitter le lieu de ma naissance, tant j’estois
		nouveau en ce mestier, ny que, suivant ma fortune, je parvins à
		Lyon, apres avoir aimé par les chemins la belle Aymée, la
		folastre Floriante et la triste Cloris. Je me tairay aussi qu’y estant arrivé,
		j’entrevis Circene, et que j’en fus espris d’amour, et que si cette affection
		nasquit dans le Temple, elle mourut aussi tost que j’en sortis, pour
		revivre quelque temps après, laissant cependant la place
		à la charitable Palinice, et celle-là à la courtoise
		Parthenope, puis à la malicieuse Dorinde, et à la glorieuse Florice. Mais parce que
		Florice est la derniere de toutes celles que j’ay nommées, je suis
		contraint de commencer mon discours où cette amour prit fin, pour vous faire
		mieux entendre ce que vous desirez sçavoir de ma vie.</p>
		<p>Periandre, tres-honneste chevalier, et qui estoit passionnément
		amoureux de Dorinde, pour luy complaire, fut cause de me faire perdre
		la bonne volonté de Florice, en me desrobant, quoy que mon amy,
		quelques lettres qu’elle m’avoit escrites, et que depuis, Dorinde, pour
		se venger d’elle et de moy, fit voir, la malicieuse qu’elle est
		à Teombre, mary de Florice, et desquelles il conceut un si grand
		soupçon qu’il l’emmena hors de la ville, me laissant perdre par cet
		esloignement le bien de la voir, et peu de temps apres le desir de la revoir.</p>
		<p>Car, ma maistresse, je vous avoue librement que, tout ainsi que mon
		amour prend naissance par les yeux, de mesme meurt-il aussi tost que
		par la veue je ne le puis plus nourrir, suivant ceste tres-veritable
		maxime, Qui est loing des yeux, l’est aussi du cœur, et ceste autre,
		Qui ne sçait oublier, s’en aille. Or le sejour de Florice hors
		de la ville fut d’une lune, terme assez long pour voir naistre et mourir en
		moy une douzaine de diverses amours; mais quand le temps de son
		esloignement n’eust pas esté si long, l’occasion qui se presenta
		n’eust esté que trop suffisante de me la faire oublier. Toutesfois,, il
		ne faut point que je me vante, encores que la perte [351/352] ou le
		changement d’une amitié n’ait guere accoustumé de me
		faire desesperer, ayant tousjours eu une certaine resolution et grandeur de courage qui
		ne m’a laissé abatre sous une trop grande tristesse pour un
		semblable accident, si fus-je bien empesché de moy-mesrne, quand Florice
		partit, et plus encore quand je vis que son sejour estoit si long, car il est
		certain que je n’ay jamais appreuvé ces amours qui se
		nourrissent de la pensée et de l’imagination.</p>
		<p>Et parce que je me souvins qu’estant petit enfant, lors que par
		mesgarde je m’estois bruslé le doigt, ceux qui avoient le soing
		de ma conduite me le faisoient rapprocher du feu, et comme s’ils eussent
		voulu faire brusler la bruslure mesme, me contraignant de l’y tenir,
		jusques à ce que les larmes m’en venoient aux yeux, je pensay
		qu’amour estant, ainsi qu’on dit, un feu qui m’avoit bruslé, il falloit
		chercher un autre feu, et pour guerir de ma première bruslure, en faire
		presque une nouvelle. Cette resolution fut cause que par tout où je
		sçavois qu’il y avoit quelque belle dame, je m’y en allois pour m’y rebrusler;
		enfin le Ciel qui ordinairement favorise les desseins qui sont justes
		me fit rencontrer le feu qui m’estoit necessaire.</p>
		<p>Un soir je me trouvay sans autre dessein que de laisser passer le reste
		du jour prés du pont de l’Arar, dans la place qui le touche et
		qui descouvre d’un bout à l’autre de ce pont. Et de fortune, y
		jettant les yeux, j’apperceus venir au grand trot trois chariots descouverts,
		chacun tiré par six chevaux; et parce que c’estoit un equipage
		que nous n’avions guiere accoustumé, je me mis en lieu commode pour
		les voir passer. Dans chacun il y avoit quatre dames vestues tout autrement
		que les nostres: leurs robes estoient volantes, leurs manches si
		estroittes, que la formé du bras paroissoit, le bas de la robe
		sans plis, et tellement coupé sur le corps, que la rondeur du ventre
		se discernoit, leurs fraizes grandes et à gros bouillons, dont les
		bords brilloient tout à l’entour de petites paillettes d’or, leurs
		cheveux fort relevez par le devant, horsmis quelques-uns qui estoient frisez,
		et qu’elles laissoient nonchalamment tomber sur le visage; au bout de
		la coiffure, par le derriere, estoit attachée une gaze qui
		alloit accompagnant le corps aussi bas que la robe, comme aussi les doubles
		manches qui larges et ouvertes s’avaloient jusques en terre.</p>
		<p>Cest habit incogneu à mes yeux me donna une extreme
		curiosité de les bien considerer, et de fortune la premiere sur qui je [352/353] jettay
		les yeux, me les retint tant que je la peus voir. Elle estoit dans le
		premier chariot en la place la plus honorable, ses cheveux estoient
		entre blonds et chastains, son teint si beau qu’il faisoit honte au
		satin le plus blanc, l’œil et le sourcil noir, mais l’œil si vif qu’il
		percoit d’un seul coup jusques au centre du cœur, sa bouche si rouge
		qu’on l’eust jugée du plus vif coral qui se trouve, le col un
		peu long, mais si blanc, si rond et si uny qu’il sembloit une colonne d’albastre,
		et qui, s’approchant de la gorge, s’alloit eslargissant peu à
		peu d’une si juste proportion, qu’il faisoit juger l’embonpoinct de tout le reste
		du corps. Sa fraize qui estoit ouverte, en laissoit la veue, et d’une
		partie du sein aussi, dont un curieux mouchoir cachoit le reste, et
		toutesfois, par mesgarde ou à dessein, bien souvent il
		s’entr’ouvroit ou s’eslevoit selon le bransle du chariot, et laissoit passer l’œil
		curieux quelquesfois bien avant, pour luy donner, comme je croy, plus
		de desir de voir le reste par la veue de ce qui luy estoit permis. Pour
		sa taille, la robe volante la cachoit, et le chariot empeschoit que la
		hauteur peust estre bien recogneue; toutesfois, par ce qui s’en
		voyoit, l’on pouvoit juger qu’elle n’estoit ny grande ny petite. Quant
		à sa main, gué de temps en temps, elle sortoit du gand
		pour relever les cheveux qui luy tomboient sur les yeux, elle paroissoit telle que rien
		ne se pouvoit esgaler à la blancheur du visage qu’elle seule.</p>
		<p>Or jugez, madame, si ceste beauté pouvoit estre veue sans estre
		aymée! aussi fut-ce le feu où je bruslay toutes mes autres brusleures,
		mais de telle sorte qu’en; oubliant Circene, Palinice, Dorinde, et Florice
		mesme, je me donnay entierement à celle-cy. Peut-estre trouverez-vous
		estrange qu’estant dans un chariot, et ne faisant que passer, je peusse
		remarquer tant de particularitez en ceste belle, mais il faut se
		souvenir que je la regardois avec plus de deux yeux, car outre les
		miens, j’avois encore ceux d’Amour qu’il me presta afin que je peusse
		bien veoir ceste merveille. Et ne faut pas croire ce que Silvandre
		allegue bien souvent que l’Amour est aveugle, car au contraire, ceux
		qui voyent avec ses yeux percent les habillemens, et voyent à
		travers la robe les beautez qui sont cachées à tous les autres.
		Mais encores sembla-t’il que cest amour eust un grand dessein sur moy à ce
		coup, parce que ce fut luy sans doute qui, pour donner plus de loisir de me
		servir de ses yeux et des miens, fit accrocher quelques charettes qui
		venoient de mon costé, pour passer sur le pont, [353/354] aux
		roues de ce bien-heureux chariot; tant y a que, quand il s’en alla, il estoit
		plus chargé que quand il vint, parce qu’il emporta mon cœur en plus.</p>
		<p> Vous riez, Silvandre, dit Hylas, interrompant le fil de son discours,
		et je cognoy bien que vous voulez dire qu’il n’estoit guere plus
		chargé au partir qu’à l’abord. Contentez-vous que mon cœur, tout leger
		que vous l’estimez, est aussi pesant que le vostre. – Je ne scay pas, dit
		Silvandre, mais si fais bien que, pour peu que le chariot qui emportoit
		vostre cœur allast rudement, il en sortit bien-tost, car il n’a guere
		accoustumé de demeurer en une place. – Voilà, continua
		Hylas, la mesme opinion de Periandre, lorsqu’il me trouva appuyé sur le banc
		où je m’estois retiré pour voir passer ces estrangeres. Ce bon amy me
		voyant à moitié hors de moy, se douta à peu pres de mon
		mal, et s’approchant doucement: Courage, me dict-il, Hylas, vous guerirez aussi bien de
		celle-cy que des autres. Je luy respondis d’un visage tout
		ren-frongné: Periandre, vous vous mocquez de moy, mais si vous sçaviez la
		grandeur de mon mal, vous en auriez pitié, quoy que je vous advoue qu’il
		vient d’amour. – Ah! mon amy, me repliqua-t’il, il ne faut qu’avoir bon
		cœur, ce n’est pas la premiere fois que vous avez eu cette mesme
		maladie sans en mourir. – II est vray, dis-je, mais en ce
		temps-là je sçavois qui me faisoit le mal, et maintenant je l’ignore. –
		Comment, reprit Periandre en sousriant, vous estes amoureux, et ne scavez de qui
		? – II est ainsi que vous le dites, luy respondis-je. Or considerez si
		à cette fois Amour ne m’a pas bien attrapé? – Que vous
		aimiez, dit-il, je le croy, mais que vous ne scachiez qui vous aimez, encore qu’en
		toute autre chose je vous estime veritable, toutesfois en celle-cy je
		suis incredule, et s’il est vray, je tiens que celle-cy est l’une de
		ces choses qui sont plus aisées à faire qu’à
		persuader ny à croire. –
		Que vous le croyez ou non, dis-je en souspirant, cela n’empesche pas
		que je ne sois l’homme du monde le plus possedé d’une amour
		incogneue. – Et y a-t’il long-temps, me dict-il, que vous avez ce bigearre mal? –
		Un peu plus, luy respondis-je, qu’il y a que nous en parlons.</p>
		<p>A cette response, Periandre se mit à rire, et puis se mocquant
		de moy, et me mettant une main sur l’espaule: Et bien, mon amy, me dit-il, si
		ce mal s’envieillit, je veux payer les medecins. Et à ce mot, il
		s’en voulut aller, mais le retenant par la cape, je luy dis, comme par
		reproche: Est-ce cela toute l’aide et toute [354/355] la consolation
		que je dois attendre de l’amitié que vous m’avez promise? – Et
		que puis-je pour vous, me dit-il, si vous ne scavez qui vous a fait le mal
		dont vous vous pleignez? – Encores, repliquay-je, m’y pouvez-vous
		aider, me faisant avoir cognoissance de celle que j’adore. – Vous vous
		mocquez de moy, dit-il, aussi bien que de vostre mal: comment
		voulez-vous que je la cognoisse mieux que vous? – Et quoy, repris-je
		alors, ne voit-on pas ordinairement que les personnes saines disent aux
		malades quelle est leur maladie, et y trouvent et rapportent les
		remedes que, ceux qui ont le mal ne peuvent ny sçavoir, ny
		trouver? Ah ! Periandre, si vous m’aimiez comme vous dites, vous ne me refuseriez
		pas l’assistance que vous me devez,</p>
		<p>Alors il me respondit: Que voulez-vous, Hylas, que je vous die? Je
		croy, sur ma foy, que vous estes devenu fol. – Je suis fol? luy
		dis-je, or oyez si c’est folie d’aimer ce que j’adore. Celle pour qui
		je meurs ne cede en beauté à la mesme déesse
		d’Appelles, elle a plus de grace que les Graces mesmes. Et si l’Amour n’avoit le bandeau sur les
		yeux, sans doute Amour brusleroit d’amour pour elle, mais il est vray
		que je ne sçay qui elle est. – En ce dernier poinct, me
		repliqua-t’il, gist vostre folie,, mais où l’avez-vous veue? – Odieux! luy
		dis-je, n’estes-vous pas bien aveugle de ne veoir point le soleil quand il
		esclaire? N’avez-vous point veu ces chariots qui ne font que de passer
		? Dans le premier estoit celle que j’aime, et que je ne cognois point.
		– Si c’est celle-là, me dit-il, incontinent, sçaches, mon amy, que tu
		es prisonnier d’une prisonniere. Gondebaut, nostre roy, les a prises de
		là les Alpes, et les envoyé icy pour marque de sa victoire.</p>
		<p>J’appris ainsi qui estoit cette belle estrangere, et s’il n’eust
		esté si tard, j’eusse dés ce soir mesme essayé de la voir,
		mais le remettant au matin, je me retiray en mon logis, si tourmenté que je ne
		reposay de toute la nuict. Je sortis du lict au mesme temps que le jour parut. Et
		parce que Periandre m’avoit promis que nous irions de compagnie au
		Palais, pour nous trouver lors que ces estrangeres iroient au Temple,
		attendant qu’il vinst, je pris un miroir pour prendre advis de luy
		comme ce jour-là je m’habillerois. Cent fois je passay les mains
		dans mon poil, tantost pour le relever et tantost pour le frizer, et cent
		fois il me sembla qu’il ne se vouloit tenir si bien que de coustume;
		cent fois je mis et remis ma fraize, et je ratachay de tant de sortes
		mes jarretieres, que le jarret m’en faisoit mal, et laissay tous
		[355/356] ceux qui estoient autour de moy à m’accommoder le reste de mon habit.</p>
		<p>Mais en fin, quand je revins au miroir, je pris garde que mes cheveux
		paroissoient un peu trop dorez, et parce que c’est une chose à
		laquelle il se faut bien prendre garde, de ne donner point une mauvaise
		impression aux femmes la premiere fois qu’elles nous voyent, et que je
		sçay qu’encores que ce soit sans raison, elles craignent le poil
		de la couleur du mien, je me chargeay la teste de tant de poudre de Cypre,
		que de loing elle sembloit mieux la teste d’un meunier que celle
		d’Hylas, et Periandre m’y surprenant demeura long-temps à me
		considerer en ce travail avant que je l’apperceusse. En fin je levay de fortune la
		teste, et haussant les yeux, je vis qu’il en sousrioit: Periandre, luy
		dis-je, vous n’estes pas bon amy puis qu’au lieu de m’aider et d’avoir
		pitié de mon mal vous vous mocquez de ce que je vous dis. – Tant
		s’en faut que je m’en mocque, dict-il, qu’au contraire je l’admire, et ne
		puis penser que ce mal duquel vous vous plaignez soit veritable, si ce
		n’est que Amour, se soit voulu venger de vous, vous faisant espreuver
		en vous-mesme ce que vous n’avez peu croire en autruy. – Et de quoy,
		dis-je, ay-je esté tant incrédule? – Qu’il se puisse
		treuver, dit-il, une affection si grande qu’elle puisse effacer tous les autres seings,
		sinon ceux, qui la touchent ou qui despendent d’elle. – Vous avez
		raison, luy dis-je, mais si m’avez-vous tousjours veu desireux de
		plaire à celles que j’ay aymées; et parce que, quand je
		mettrais ensemble toutes les amours que j’ay eu pour celles que j’ay jusques icy
		affectionnées, elles ne sçauroient esgaler la seule
		affection que je porte à celle-cy seule, vous ne devez trouver estrange que
		j’employé aussi plus de peine et plus de soing que pour toutes les autres,
		sçachant assez que les premieres impressions qu’elles
		reçoivent sont malaisément effacées.</p>
		<p>Et d’autant qu’en luy tenant ce discours, je ne laissois de m’habiller
		et agencer le plus soigneusement qu’il m’estoit possible: Encore, me
		dit-il, faut-il mettre une fin à cette curiosité,
		autrement nous y arriverons quand elles seront parties. Et lors, me prenant par la main,
		il me detacha presque par force de mon miroir, et me contraignit de le
		suivre au Palais, où estoit logée cette belle estrangere,
		et où nous n’eusmes guere attendu, que nous les vismes sortir, se tenans par les
		mains deux à deux, pour s’en aller au Temple. [356/357]</p>
		<p>J’estois si attentif à les voir passer devant nous, et à
		bien remarquer celle qui m’avoit blessé, que Periandre, pour se mocquer de moy,
		me vint dire à l’oreille: Prenez garde que celle que vous aimez si
		fort ne passe sans que vous la recognoissiez. – Si mes yeux, luy
		respondis-je, avoient fait cette faute, je les arrachrois du lieu
		où ils sont, pour n’estre plus trompé de cette sorte.</p>
		<p>– Je ne le dis pas sans raison, repliqua-t’il en sousriant, car je suis
		le plus trompé homme du monde si elle n’est desja passée.
		– Est-il possible? repris-je incontinent, et ne vous mocquez-vous point de moy?</p>
		<p>Et à ce mot, sans attendre sa response, je m’avançay
		devant toutes, afin de les revoir repasser une autre fois, mais je cogneus bien qu’il
		ne l’avoit dict que pour me mettre en peine, parce que peu apres je vis
		venir celle que j’attendois, la derniere de toutes, accompagnée
		de tant de beautez, qu’elle attiroit les yeux de chacun sur elle. Cette seconde
		veue me ravit de telle sorte, que je ne sçay ce que je devins;
		seulement, je me ressouviens que quand elle passa au devant de moy, je
		ne me peus empescher de dire avec un grand souspir: Voilà la
		plus belle de toutes. Et de fortune il advint que de toutes ces estrangeres,
		il n’y avoit qu’elle seule qui entendist le langage des Gaulois,-de
		sorte que je l’obligeay aux despens des autres, sans toutesfois aussi
		les desobliger, parce qu’il n’y eut qu’elle qui m’entendist, d’autant
		que quelque mine’ qu’une femme en fasse, c’est une playe presque
		incurable que le mespris qu’on faict de sa beauté, et au
		contraire, de toutes les flatteries qui plaisent le plus aux femmes, il n’y en a
		point qui leur soit plus agreable que celles qui touchent leur
		beauté parce que jamais leurs jugemens ne desmentent les paroles qui en sont
		dictes, pour avantageuses qu’elles soient. Le Temple estoit assez
		esloigné du Palais, et toutesfois je treuvay le chemin si court,
		que je ne pensois pas en avoir fait la moitié, lors que nous y
		arrivasmes; mais ce que je treuvay de plus estrange, ce fut de voir achever si
		promptement le sacrifiée qui y fut faict, qu’à peine
		pensois-je qu’il fust bien commencé, lors que j’ouys les dernieres paroles qui
		permettoient de s’en aller, et cela, d’autant que je recevois un
		contentement si extreme de voir cette belle estrangere que je n’ostay
		jamais les yeux de dessus elle, tant que le sacrifice dura. Et parce
		que ces belles dames n’estoient pas sans curiosité non plus que
		nous, elles ne s’amusoient pas tant à leurs devotions, qu’elles ne
		donnassent [357/358] quelquesfois le temps à leurs yeux de faire une ronde
		parmy le Temple; mais il n’arriva jamais que cette belle estrangere tournast
		les yeux vers moy, qu’elle ne rencontrast les miens attachez sur son visage.</p>
		<p>Diane alors, en sousriant: Encores faut-il, dit-elle, Hylas, que je
		vous interrompe pour vous faire prendre garde que vous n’aviez point de
		raison de blasmer Vesta, et la bonne Déesse, lors que la
		venerable Chrisante vous deffendit, et à tout le reste des bergers,
		d’assister aux sacrifices qui leur sont faicts par les vestales, puis que les
		tempes sont pour prier les dieux, et non pas pour faire l’amour
		à celles que l’on aime. – Encore n’est-ce pas sans raison, respondit
		Hylas, que je m’en suis plaint, puis qu’il me semble que les dieux ne
		doivent pas treuver mauvais que nous fassions en terre ce qu’ils font
		eux-mesmes dans les Cieux.</p>
		<p>Et sans attendre que Diane repliquast, il reprit son -discours de ceste
		sorte: Le sacrifice estant finy, elles s’en retournèrent au
		mesme ordre qu’elles estoient venues, mais de fortune, au sortir du temple,
		qui est relevé, comme vous sçavez, de plusieurs degrez,
		cette belle qui regardoit ailleurs, faillit une des dernieres marches et, à
		cause des souliers qu’elles portent, qui sont d’excessive hauteur, ne pouvant se
		retenir, elle tomba, mais toutesfois sans se faire mal. J’y accourus
		incontinent, comme celuy qui avoit tous-jours les yeux sur elle, et la
		prenant par le bras, je la relevay avec tant de contentement pour moy,
		que je tins pour bien employée toute la peine que j’avois eue le
		reste du jour, luy ayant peu rendre ce petit service, qui fut la premiere
		cognoissance que depuis elle me confessa avoir eue de ma bonne
		volonté. Et cela a esté cause que depuis, en toutes mes autres
		affections, j’ay observé de ne laisser jamais perdre une occasion, pour petite
		qu’elle soit, de servir celles que j’ay aimées, ayant appris de
		là, qu’en imitant les bons maistres d’escrime, il vaut mieux tirer plusieurs
		coups, encore qu’ils ne soient pas tous mortels, que d’attendre tout un
		jour pour en faire un seul, parce que celuy est bien ignorant en ce
		mestier, qui ne sçait se deffendre d’un coup; mais quand il
		tombe une gresle, et que pesle-mesle l’un n’attend pas l’autre, il est presque
		impossible que quelqu’un ne porte et ne fasse effect. Je dis ces choses
		particulierement pour Silvandre qui est bien si glorieux, qu’il ne
		voudroit pas faire un moindre service à sa maistresse, que de
		luy sauver la vie, luy semblant que les autres qui sont plus petits ne
		meritent d’être mis en compte. [358/359]</p>
		<p>Silvandre, pour ne l’interrompre, ne vouloit point respondre, mais
		voyant que chacun avoit les yeux tournez sur luy, et que Diane mesme le
		regardoit, comme attendant quelque chose de luy, il creut d’estre
		obligé de luy dire: J’avoue, Hylas, et desavoue en partie ce
		que tu viens de dire de mon humeur; car tant s’en faut que je ne voulusse
		faire un moindre service à ma mais-tresse que de luy sauver la
		vie, qu’au contraire je prie Tautates que l’occasion ne s’en presente point
		; afin qu’elle ne soit jamais touchée, ny mon cœur aussi, d’une
		si grande et si fascheuse apprehension. Mais j’avoue bien que ces petits
		services, qui mesme ne meritent point d’avoir tel nom, mais seulement
		d’estre appeliez des soings, qu’autrement n’estans point faicts
		s’appelleroient nonchalances, ne sont pas dignes d’estre mis au compte
		que tu fais, puis que les plus grands doivent estre effacez de la
		memoire de celuy qui les a rendus. Et croy moy, Hylas, qu’à
		quelque; compte que l’amant vienne de ses services avec celle qu’il ayme, c’est
		un signe tres asseuré qu’il se lasse de la servir, et qu’il luy
		tarde de n’avoir achevé le prix faict qu’il a commencé. – Et
		quoy donc, reprit Hylas, en branlant la teste, on doit perdre la memoire d’un long
		service? et pourquoy faut-il donc les rendre? puis que les choses
		passées, et desquelles on ne se ressouvient point, il vaudroit
		autant qu’elles n’eussent point esté. Sois certain, Silvandre mon amy,
		que tu trouveras force femmes qui s’accorderont à cette ordonnance,
		parce que l’ingratitude qui leur est naturelle, est pour les bienfaicts receus,
		la mere de l’oubly. Mais ayant tousjours creu que c’estoit vivre en
		personne de peu de jugement, que de vivre sans conte, je remarque de
		telle sorte les services que je leur rends, que, si elles font semblant
		de ne s’en souvenir point, ou de n’y prendre pas garde, je les leur dis
		et redis si souvent, qu’elles sont bien sourdes, si enfin elles ne les
		entendent. Aussi, pour dire la vérité, je pense que si
		tes services meritoient autant que les miens, tu ne les donnerois pas à si
		bon marché, ou pour mieux dire, tu ne les voudrois pas perdre si
		inutilement, car quant à moy, je tiens que les moindres que je
		rends méritent une très-grande recompense. – Si je ne
		sçavois, respondit Silvandre en sousriant, que tu es de l’isle de Camargue, je penserois,
		te voyant faire si grand cas de si peu de chose, que tu fusses
		né dans une certaine contrée des Gaules, où les habitans ont
		trois conditions qui ne semblent pas estre fort esloignées de ton humeur. – Et
		quelles’sont-elles? adjousta Hylas. – Je [359/360] ne les voulois pas
		dire, reprit Silvandre, mais puis que tu me presse, il faut que tu les
		sçaches: la premiere, c’est qu’ils sont riches de peu de bien,
		l’autre, docteurs de peu de sçavoir,
		et la derniere, glorieux depeu d’honneur.</p>
		<p>Hylas voulut respondre à moitié en colère, mais
		l’esclat de rire que fit toute la troupe au commencement l’en empescha. Et apres, quand il
		voulut reprendre la parole, Silvandre le devança, et luy dit en
		sousriant: II suffit Hylas, que je te declare n’avoir point dit ces
		paroles pour la province des Romains où tu es né; mais
		si tu te penses estre obligé à quelque ressentiment, je te permets de bon
		cœur d’en dire autant ou plus du lieu de ma naissance quand il te plaira. – Ne
		doute point, reprit incontinent Hylas, que si le lieu duquel tu parles
		ne m’estoit autant incogneu qu’à toy-mesme, je ne demeurerois
		pas muet à cette reproche, et avec plus de verité que tu n’as fait; et
		toutesfois, sans sçavoir quelle est cette contrée
		malheureuse, on peut aisément juger qu’elle ne doit guere rapporter que des ronces et
		des chardons, puis qu’elle a produit un esprit si espineux et si mordant que le tien.</p>
		<p>A quoy Silvandre n’ayant voulu respondre pour ne le distraire point
		davantage de la continuation de son discours, apres s’estre teu quelque
		temps, il reprit ainsi la parole: La coustume de l’ancienne ville de
		Lyon, qui est de caresser et d’honorer grandement les estrangers,
		estans tres-religieux en l’observation des loix de
		l’hospitalité, fut cause qu’Amasonte, tante de Periandre, quelques jours apres
		l’arrivée de ces belles estrangeres, s’enquist de ceux qui les avoient en garde,
		s’il estoit permis de les visiter; et ayant appris que le roy l’auroit
		tres-agréable, elle ne manqua point de s’y en aller pour leur
		offrir toute sorte d’assistance et de service. Elle avoit une jeune fille
		nommée Orsinde, qui n’estoit point desagreable. Cette fille,
		dés la premiere fois, demeura si satisfaite de ces dames, et Amasonte aussi,
		que depuis elles y retournerent fort souvent. Et de fortune la plus
		estroitte amitié qu’elles contracterent fut avec cette belle qui
		m’avoit sceu si bien surprendre, et cela, comme je croy, outre les
		autres perfections qui l’avantageoient par dessus toutes ses compagnes
		fut à cause qu’elle parloit le langage des Gaulois, aussi bien
		que si elle eut esté eslevée en ces contrées.</p>
		<p>Periandre m’ayant adverty de ces particularitez, je luy dis qu’il
		faloit en toute sorte faire que cette bonne tante nous y don- [360/361]
		nast l’entrée, sans que mesme elle sceust nostre dessein. Et
		nous estans séparez en cette resolution, ce mesme jour Periandre
		disnant avec sa tante, feignit d’estre grandement curieux de scavoir des
		nouvelles de ces estrangeres et s’enqueroit fort particulierement quel
		estoit leur façon de vivre, quelle leur civilité et leur
		courtoisie. A quoy Amasonte et Orsinde ayant respondu avec beaucoup de paroles
		avantageuses, et toutesfois véritables, il feignit un extreme
		desir de les voir et de parler à elles. – Si vous voulez, respondit
		Orsinde, vous en venir avec ma mere, vous pourrez satisfaire aisément
		à vostre curiosité. – II est vray, reprit Amasonte, si toutesfois il est
		permis aux hommes de les visiter, et c’est de quoy je’ne me suis point encore
		enquise, mais je vous promets que demain, je les iray voir, et je
		sçauray d’elles et de ceux qui les gardent s’il y a des hommes
		qui y soient encores allez, et si cela est, l’entrée ne vous en sera
		pas plus deffendue qu’à eux. Et de faict, la bonne tante n’oublia
		nullement sa promesse, car le lendemain elle sceut que chacun les pouvoit visiter,
		d’autant que le roy ne craignoit point que personne les peust enlever,
		les ayant si fort esloignées du lieu de leur naissance. Cette
		nouvelle, lors que Periandre me la dit, ne me fut point desagreable, comme vous
		pouvez penser, et moins encore lors que je seeus que le lendemain apres
		disner elles avoient resolu de l’y conduire. Tout ce jour là fut si
		long à mon impatience, que plus de cent fois je demanday quelle
		heure il estoit, me semblant que le soleil alloit beaucoup plus lentement que
		de coustume. Je n’eus pas moins d’inquietude toute la nuict, ny le
		matin plus de patience, jusques à ce que je vis, approcher
		l’heure que Periandre devoit aller au palais royal. Là, de fortune, je
		mesuray de telle sorte le temps que, quand ils approcherent de la porte, j’y
		arrivois d’un autre costé, et feignant que ce fust par
		rencontre, je demanday à Periandre où il alloit. Il me respondit
		froidement qu’il se laissoit conduire à sa mere (c’est ainsi qu’il nommoit
		Amasonte). Elle, prenant alors la parole, me dit que, si j’estois bon amy, je ne
		laisserais pas aller Periandre seul en ceste occasion. – Je ne
		m’enquiers, luy respondis-je, où ce peut estre, puis que vous le
		commandez, et que c’est pour le service de mon amy. Et disant ces
		paroles, je pris Orsinde soubs les bras. Periandre se pouvoit à
		peine empescher de rire, voyant combien je me monstrois ignorant de ce
		voyage, et la promptitude avec laquelle j’avois pris ceste occasion.] 361/362]  </p>
		<p> Nous entrasmes donc de ceste sorte où estaient ces estrangeres,
		et d’abord je vis venir la belle que j’adorois, les bras ouverts, avec un
		visage si riant et une si grande demonstration de bonne volonté,
		que je devins envieux d’Orsinde à qui ces caresses s’adressoient. Apres
		les premieres salutations, Amasonte qui desiroit que je receusse un bon
		visage de ceste belle estrangere à son occasion; luy fit
		entendre qui nous estions, et l’estroitte amitié de Periandre et de moy, et
		de plus le desir que nous avions tous deux de luy faire service. Cela fut cause
		que s’adressant à nous, elle nous fit toutes les offres de
		courtoisie que la civilité luy pouvoit permettre, et puis, se tournant
		à moy, elle se ressouvint du secours que je luy avois donné, lors qu’elle
		estoit tombée à la sortie du temple – A ce que je vois, madame,
		luy dis-je, on ne doit pas plaindre les services qu’on vous faict, puis que vous avez
		si bonne memoire de si peu de chose. Nos dames Gauloises, au contraire,
		soit par gloire, ou par faute de souvenir, n’oublient pas seulement les
		petits, mais aussi les plus grands services que l’on puisse leur
		rendre. – Et comment, me dit-elle, pouvez-vous attribuer cet oubly
		à gloire? – Elles ont, respondis-je, une telle opinion de leurs merites,
		qu’elles estiment chacun estre obligé de les servir; et
		recevant tous nos services comme leur estant deus, elle les mesprisent, et les
		mesprisant, ne daignent pas seulement s’en souvenir. – Vous me
		depeignez, dit-elle en sousriant, vos dames d’une estrange humeur, mais
		prenez garde que ce que vous dites ne procede d’une autre occasion;
		nostre sexe est tellement la butte de la medisance, que bien souvent
		nous sommes contraintes de faire semblant de ne voir point des choses
		que nous voyons, aussi bien que les hommes mesmes, et en cela nous
		sommes plustost à plaindre qu’à blasmer.</p>
		<p>Periandre et Orsinde s’estoient un peu retirez à costé,
		et expressément nous avoient laissez ensemble, cependant qu’Amasonte entretenoit toutes
		ces autres estrangeres. Cela fut cause que plus hardiment je luy fis
		ceste response: Si ces dames que vous excusez si bien, avoient,
		madame, et le corps et l’esprit comme vous, encore qu’elles eussent
		beaucoup plus de cruauté, elles n’auroient point toutesfois
		besoin d’excusé, car quelque rigueur qu’elles nous peussent faire
		ressentir, elles ne laisseroient d’estre non seulement, servies, mais
		adorées de chacun. Ces paroles ne l’estonnèrent aucunement; au contraire,
		avec un œil riant, elle me respondit: Et quoy, seigneur chevalier, on use de
		flatterie aussi bien en Gaule [362/363] que parmy les Romains? je
		croyois que ce ne fust que delà les Alpes que les hommes s’en
		sceussent aider, mais, à ce que je voy, ces Gaulois rnesme, qu’on dit
		parler avec le cœur, en ont aussi bien appris l’usage que les autres peuples. –
		Madame, luy respondis-je, je ne sçay si parmy vostre nation on
		appelle la verité flatterie, ou si, en vostre langage, flatterie est
		à dire verité, tant y a que je vous jure par nostre grand Tautates, qui
		est bien le plus grand serment que je puisse faire, n’avoir jamais rien veu
		de si beau que vostre visage, ny de si parfaict que vostre bel esprit.</p>
		<p>Or, ma maistresse, nous continuasmes de sorte ce discours, qu’avant que
		de nous separer, je luy fis entendre le desir que j’avois de luy rendre
		particulierement service. Peut-estre trouverez-vous estrange que
		d’abord je luy fisse ceste declaration, maist outre que mon humeur
		n’est pas de faire longuement l’amoureux transy, ny de permettre
		à mes yeux de demander ce que ma langue peut bien dire, encore ay-je tous
		jours creu que les dilayemens minent plustost un affaire, qu’ils ne le
		perfectionnent, et mesme ceux qui sont comme l’amour, où ne
		vaincre pas promptement, c’est estre vaincu. Mais ce qui me fit resoudre à
		ne laisser pas plus long-temps ceste belle estrangere en doute de mon
		affection, fut une double consideration que je fis en ce mesme temps.
		Je sçavois qu’elle estait en la puissance d’autruy, et non
		point, comme les filles sont ordinairement, en celles de leurs meres, ou de leurs
		parentes, mais prisonniere de guerre, et gardée par l’ordonnance
		du roy Gondebaut, aussi bien que ses compagnes. Et parlée que
		mal-aisément pouvoit-on sçavoir quel dessein il avoit sur elle, j’eus crainte
		que la commodité que j’avois de parler à elle, ne me fust,
		peut-estre bien-tost, retranchée ou par de plus severes gardes, ou pour
		estre conduite en quelque autre part. Je sçavois aussi qu’elle avoit esté
		amenée de de là les Alpes, où les filles sont beaucoup plus hardies et
		resolues que ne sont pas nos Gauloises, hardies à entreprendre
		ce qu’elles desirent, et resolues à executer ce qu’elles ont
		entrepris. Je sçavois ceste humeur pour la pratique que j’avois eu en
		Camargue, et en la ville d’Arles, de plusieurs personnes de ces pays là, qui me
		fit juger que celle-cy ne dementant point le lieu de sa naissance, ne
		trouyeroit point estrange ceste prompte et precipitée declaration.</p>
		<p>Suivant donc l’humeur de son pays, et la mienne particuliere, je luy
		fis entendre l’affection que je luy portois. Et quoy que mes [363/364]
		paroles ne fussent pas peut-estre receues d’abord, comme venant
		d’amour, mais de civilité, si est-ce que depuis, elles
		faciliterent beaucoup la recherche que je luy fis, et furent cause de luy faire
		plustost croire ce que je desirois de luy persuader. J’ay bien opinion
		que de son costé elle n’avoit aucune pensée qui tendist
		à ce que je desirois, et toutesfois elle ne laissoit pas d’avoir plus agreable de
		parler à moy qu’à Periandre, ny à tout autre qui
		l’allast visiter, luy semblant que ceste affection qui me lioit à elle l’obligeoit
		pour le moins de se fier davantage en moy. Et si je n’eus autre cognoissance de
		sa bonne volonté que celle-cy, je puis dire avec vérité qu’il
		y avoit fort peu de choses qu’elle ne me communiquast, pour particulieres et
		importantes qu’elles luy fussent.</p>
		<p>Et de faict, une lune presque depuis la première fois que je
		l’avois veue, et que desja la familiarité estoit grande entre nous, elle
		m’advertit que suivant leur coustume, elle et toutes ses compagnes, sur
		le soir se devoient aller promener en l’isle de l’Athénée, dans un
		grand jardin qui est sur le confluent du Rhosne et de l’Arar, lieu fort
		plaisant, tant pour les diverses et longues allées, que pour les
		grosses touffes d’arbres qui y sont. Je n’avois garde de faillir
		à cette assignation, tant parce que je n’avois autre exercice, ny autre
		dessein que d’autant que je pensay que ce seroit luy faire une grande
		offence, m’en ayant adverty secrettement, si je manquois à la
		commodité qu’elle m’en donnoit. D’abord qu’elle me vid, feignant, à cause
		de ses compagnes, que ce fust par rencontre et non par dessein: Quelle
		fortune, Hylas, me dit-elle, vous ameine en ce lieu où mes
		compagnes et moy pensions, passer le reste du jour sans estre veues de personne?</p>
		<p>Cette feinte me fut grandement agreable, car c’est un des meilleurs
		signes qu’on puisse avoir d’estre aimé d’une dame, quand elle
		tasche de couvrir aux autres la recherche qu’elle sçait bien que l’on luy
		faict. Pour continuer donc son artifice, je respondis assez froidement: II
		est impossible, madame, que la fortune ne soit bonne qui m’a conduit
		icy, puis que j’y fais une si heureuse rencontre, mais elle seroit
		encores meilleure si j’avois le moyen de vous rendre à toutes
		quelque agreable service. Elles qui commençoient d’entendre un peu
		nostre langage, me remercierent assez mal, mais toutesfois le plus
		courtoisement qu’elles peurent; et sans s’arrester plus long-temps
		aupres de nous, parce qu’elles avoient peine de m’entendre et de me
		respondre, s’espan- [364/365] dirent par les divers promenoirs, et nous
		laisserent seuls ainsi que nous desirions.</p>
		<p>Je la pris donc sous les bras, et commencasmes à nous promener,
		mais de peur qu’elle ne trouvast estrange cette privauté, je luy dis:
		Encore, madame, que ce ne soit pas la coustume du lieu où vous estes
		née, si est-ce qu’estant en Gaule, vous ne trouverez point mauvais, si j’use de
		nos privileges, et si, vous prenant sous les bras, j’essaye de vous
		soulager d’une partie de la peine du marcher. – Hylas, me
		respondit-elle, la bonne volonté que vous me faites paroistre,
		m’oblige à plus que la familiarité de laquelle vous me parlez. Il
		est vray qu’en l’estat où je suis, les paroles seulement me restent pour vous
		donner cognoissance que je cheris vostre amitié comme je dois. Et
		à ce mot, avec un grand souspir, je la vis changer de visage, comme si ce
		souvenir luy eust donné un desplaisir extreme; et parce que
		bien souvent j’avois eu volonté de sçavoir quelle occasion
		particuliere elle avoit d’estre si triste, ne voulant perdre inutilement la
		commodité qui se presentoit, apres l’avoir remerciée des courtoises paroles
		qu’elle m’avoit dites, je la suppliay de me faire sçavoir et quelle
		fortune l’avoit conduite en cette contrée, et quelle estoit l’occasion
		qui l’y retenoit. Et d’autant que (et note bien, Silvandre, ce que je dis) ce
		n’est pas’un petit advantage de sçavoir et les fortunes et les
		humeurs de celle de qui l’on veut acquerir les bonnes graces, puis que l’on
		s’instruict par là de ce qui leur plaist ou qu’elles
		desapreuvent. – Et comment, me dit-elle, Hylas, ne sçavez-vous point que je suis
		prisonniere du roy Gondebaut, et quelle est l’extreme obligation que
		mes compagnes et moy luy avons? Et luy ayant respondu que je n’en
		sçavois que le bruit commun: Vous me faites paroistre,
		respondit-elle, d’avoir trop de bonne volonté envers moy pour vous taire les
		particularitez de ce que vous desirez sçavoir. Oyez donc la plus
		pitoyable adventure que jamais fille de ma condition ait peut-estre
		passée, et seulement je vous supplie de la taire.</p>

		<milestone type="space"/>
		<milestone type="space"/>
		<head type="chapitre">HISTOIRE de Cryseide et d’Arimant.</head>
		<milestone type="space"/>

		<p>Il est certain que la fortune ne se plaist pas seulement
		à troubler les monarchies et les grands Estats, mais encore passe son temps [365/366]
		à monstrer sa puissance sur les personnes privées, afin,
		comme je croy, de donner cognoissance à chacun qu’il n’y a rien sous le Ciel
		sur quoy son pouvoir ne s’estende, ce que verifient assez les mal-heurs que j’ay
		soufferts et la vie deplorable que j’ay passée jusques icy,
		ainsi que vous pourrez juger, puis que n’estant qu’une simple fille, il semble
		qu’elle se soit estudiée à me contrarier, et à ne
		me laisser jamais un moment de repos, depuis que j’eus le jugement de pouvoir discerner le bien du mal.</p>
		<p>Je suis d’un pays duquel les peuples se nomment Salastes, qui est une
		contrée que la Doire Baltée, et les Libices confinent du
		costé de l’orient, le Po du midy, les Taurinois, Centurons et Cartuges, de
		l’occident, et les Alpes Pennines, du septentrion. Ce pays est assez
		cogneu des Romains à cause de l’abondance des mines d’or qui y
		sont, et pour lesquelles les habitans des lieux ont esté contraints de se
		révolter si souvent contr’eux, à cause de la Doire qu’ils
		separoient en plusieurs petits ruisseaux pour purger l’or, et qui apres inondoit
		presque tout le pays, empeschant ainsi les villageois de se pouvoir
		servir de la terre pour le labourage, encore que tres-propre et tres-fertile.</p>
		<p>Je vous ay faict cette description de ma patrie, afin de vous faire
		entendre ce qui fut predit à mon pere, lors que je nasquis, par
		une fille druide qui, venant des Gaules, passoit assez secrettement par ces
		montagnes voisines, par le commandement, à ce qu’elle disoit,
		d’un Dieu dont le nom nous estoit incogneu, mais que depuis l’on m’a
		nommé, comme j’ay pris garde que vous jurez. – Est-ce point Tautates? luy
		dis-je. – C’est celuy-là mesme, me respondit-elle, qu’elle disoit estre le
		grand Dieu et tous les autres dependans de luy. Or ceste femme, de fortune,
		arriva en la maison de mon pere en mesme temps que ma mere se delivroit
		de moy; et parce que mon pere vit qu’elle me consideroit fort
		attentivement, il luy demanda quelle seroit ma fortune. – Telle, luy
		respondit-elle, que celle de la contrée où elle est née.</p>
		<p>Cette response estoit fort obscure, mais quelques années apres
		elle repassa encores en ce mesme lieu, et ma mere plus curieuse, la pressant
		d’esclaircir ce qu’elle avoit predit de moy, elle luy dit: Cette fille
		aura la mesme fortune que la contrée où elle nasquit. Les
		Romains à cause de l’or qui s’y trouve, en ont travaillé par tant de
		guerres et de travaux les habitans, qu’ils l’ont presque dépeuplée,
		et ainsi son abondance est cause de sa pauvreté et de [366/367] ses travaux,
		de mesme ceste fille sera travaillée de grandes fortunes pour la
		beauté et les merites qui sont en elle. Et à la verité il falloit
		que cette druide fust tres-sçavante, car depuis je ne sçay , si
		j’en dois accuser le subject qu’elle dit, tant y a que jamais fille ne fut plus
		traversée de la fortune que moy, comme vous pourrez juger par le discours que
		j’ay à vous faire.</p>
		<p>Je nasquis doncques parmy les Salastes, dans une ville nommée
		Eporedes, assise entre deux grandes colines, où passe la riviere dite
		Doire Baltée. Mon pere se nommoit Leandre, et ma mère Lucie;
		et quoy que ma propre louange ne soit pas bien seante en ma bouche; si faut-il, pour
		vous faire entendre la suitte de ce discours, que vous sçachiez
		qu’en toute la contrée il n’y avoit personne qui ne cedast à
		mon pere, fust pour le bien, fust pour la grandeur et ancienneté de sa race, ou
		pour les charges qu’il y possedoit, ou pour l’authorité qu’il
		s’estoit acquise, tant pour sa propre consideration, que pour la faveur que luy
		faisoit Honorius, et depuis Valentinian, et tous ceux qui apres luy ont
		dominé l’Italie, qui le preferoient de façon que, si la
		mort ne l’eust prevenu lors que l’Empire est allé en décadence, il se
		fust sans doute emparé non seulement des Salastes, mais des Libices, des
		Centrons et des Veragrois aussi, et ceste mort fut le premier coup que, sans estre
		tessenty de moy, je receus de la fortune. Car n’ayant encore attaint
		l’age de neuf ans, je ne sçavois que c’estoit de perdre son
		pere, et demeurer entre les mains d’une mere plus soigneuse de soy-mesme, que de
		ses enfans. Je vesquis toutesfois avec assez de repos, jusques en
		l’age de quatorze ou quinze ans, parce, comme je croy, que la fortune
		ne me jugeoit pas encore capable de ressentir, la pesanteur de ses
		coups. Et voyez comme elle les envenime finement: afin de me les
		rendre plus mal-aisez, elle voulut les couvrir de quelque apparence du
		bien, sçachant, la cruelle qu’elle est! qu’un mal qui vient
		avec le visage d’un bien, se rend beaucoup plus sensible.</p>
		<p>Dans la ville où je demeurois, il y avoit quantité de
		chevaliers qui de mesme y habitoient; car la Gaule, qu’en ce pais-la on nomme Cisalpine,
		n’est pas comme celle-cy, où j’ay ouy dire que les chevaliers
		habitent par les campagnes pour vivre en plus de liberté, parce que
		là ils sont tous dans les villes, et par ce moyen en ont toute l’authorité.
		Entre les autres, il y avoit un jeune chevalier Libicien, favorisé
		certes de la nature en toutes les graces qu’elle peut donner, ne luy. manquant ny
		noblesse [367/368] d’ancestres, ny l’alliance des meilleures familles,
		ny autre bonne condition qui se puisse desirer, horsmis la richesse.
		Mais en cela, il avoit peu d’obligation à son pere qui. Toute sa
		vie, avoit eu plus de soing d’acquerir de l’honneur que du bien, peu
		advisé, qui ne scavoit pas que cet honneur là, sans le bien, est comme
		l’oiseau qui a de bonnes aisles, mais qui ne peut voler pour avoir de trop
		pesans fardeaux attachez aux pieds!</p>
		<p>Ce jeune homme demeuroit dans. Eporedes, à cause de la haine que
		Rhitimer portoit à son pere. Vous avez sceu, Hylas, que
		Rhitimer, quoy que Goth de nation, par sa valeur et bonne conduite avoit esté
		faict citoyen de Rome, et puis practicien, et en fin gouverneur de la Gaule
		Cisalpine, ou plustost seigneur, car l’auctorité qu’il y avoit
		estoit si absolue que l’on pouvoit plustost l’appelier seigneur que
		gouverneur. Le pere d’Arymant (c’est ainsi que ce jeune homme
		s’appelloit) avoit tres-juste occasion de craindre son ennemy, car,
		encores que tres-vaillant, et tres-accomply d’ailleurs, il avoit
		toutesfois tousjours du naturel gothique, et cela estoit cause qu’il se
		tenoit en cette ville pour pouvoir tant plustost sortir de l’Italie, en
		cas qu’il le falust faire, ou par les Centrons, ou par les Veragrois,
		ou par les Helvetiens. Ce jeune chevalier duquel je vous parle, par
		mal-heur me vit à des nopces qui se faisoient à la maison
		de l’une de mes parentes: en semblables occasions, il nous est permis de nous
		laisser veoir, et non pas, comme en ces contrées, où
		l’entrée des maisons est permise comme celle des temples. Je dis qu’il me vit par
		mal-heur, car deslors il devint amoureux de moy, et cet amour fut la
		source de tous ses desplaisirs et de tous les miens. Il prit occasion
		de me declarer son affection en un bal qui s’accoustume delà les
		Alpes : l’on danse plusieurs à la fois, se tenant toutesfois deux
		à deux, et se promenant le long de la salle, sans avoir autre soucy que de marquer
		seulement un peu la cadence; l’on l’appelle le grand bal, et semble
		qu’il ne soit inventé que pour donner une honneste
		commodité aux chevaliers de parler aux dames.</p>
		<p>Arimant me vint prendre, encores qu’il ne l’eust faict qu’à
		dessein de me descouvrir son affection, si demeura-t’il quelque temps sans l’oser
		faire; en fin, pour ne perdre l’occasion qui difficilement en ce
		pays-là se peut recouvrer, il s’efforça de me dire:
		N’advouerez-vous pas avec moy, belle Cryseide (car il s’estoit enquis de mon nom) que
		les loix de cette contrée sont trop rigoureuses, pour ne dire
		injustes, de tenir ainsi caché ce [368/369] qu’elles ont de plus beau? –
		Je ne sçay, luy dis-je, sur quoy vous vous fondez. – Sur la coustume,
		me repondit-il, que l’on a de r’enfenner entre des murailles les belles
		dames, et ne les laisser voir que si peu souvent, qu’à peine
		peut-on dire que l’on les voye. Et pour ne prendre un exemple plus
		esloigné, n’est-ce pas une grande cruauté qu’il y ayt plus de six mois que
		je suis en cette ville, et voicy la premiere fois que j’ay eu le bon-heur
		de vous veoir? – Que l’on cache les belles dames, luy dis-je, cela se
		faict avec beaucoup de bonnes considerations, car ce qui se voit trop
		souvent, en fin se mesprise. Mais que vous me mettiez en ce rang, ou
		que vous m’ayez trop peu veue, vous avez fort peu de raison de vous en
		plaindre, puis que mon visage tesmoignera assez le contraire, en despit
		de moy et que ma veue ne vous peut estre que fort indifférente.
		– C’est trop, dit-il en souspirant, que de vouloir vaincre deux fois une mesme
		personne: ce vous de voit estre assez que vos yeux eussent desja eu
		cette victoire sur moy, sans que par vostre bel esprit je fusse
		surmonté doublement. </p>
		<p>Cette prompte declaration me surprit, et toutesfois je ne sçay
		comment elle ne m’offença point toutesfois, je luy respondis: Vous
		estes aisément vaincu, si ce que vous dites est vray, puis que vostre
		vainqueur a de si mauvaises armes, et que c’est sans y penser qu’il
		obtient ceste victoire. – Ces reproches, me dict-il, ne feront pas que
		pour cela je ne sois vaincu, ny que je puisse regretter ma perte.</p>
		<p>Je ne sçavois qui estoit ce jeune chevalier, comme ne l’ayant
		jamais veu, toutesfois je pensay bien qu’ayant la hardiesse de s’adresser
		à moy, il devoit estre des principaux des Salasses; et sa belle presence
		et l’affection qu’il me faisoit paroistre, me donnoient une grande
		curiosité de sçavoir son nom. Et faut advouer que j’eusse
		esté bien empeschée à luy respondre, si le bal eust duré
		d’advantage, mais de bonne fortune, en finissant, il me donna la commodité de
		sçavoir ce que je desirois. Luy qui commençoit de ressentir les premiers coups
		d’une jeune amour, qui sont d’ordinaire pleins d’impatience, et qui
		sçavoit bien que peut-estre de long temps, il ne pourrait parler à moy,
		si cette commodité se perdoit, tourna de tant de costez qu’il me
		prit encores une fois pour dancer, quoy que ce ne fust pas bien la coustume,
		et rendu plus hardy et meilleur mesnager du temps, d’abord que nous
		fusmes un peu esloignez, il me dit: L’on m’avoit tousjours [369/370]
		bien asseuré que les belles ne veulent guere croire les choses
		vrayes, et soupçonnent plustost celles qui ne sont pas. – Encores, luy
		dis-je que je devrois laisser aux belles à vous respondre, toutesfois
		n’y en ayant point icy qui vous entende, je ne laisseray de vous demander
		pourquoy vous les accusez de ce deffaut? – Parce, respondit-il, que je
		le trouve en vous, pardonnez-moy, belle Cryseide, si je vous offence.
		Pourquoy ne croyez-vous quand je vous dis que je suis vostre serviteur,
		puis qu’il est vray? et pourquoy soupçonnez-vous que je mente,
		puis que cela n’est pas? – Arimant, luy dis-je, jamais les paroles seules
		ne me persuaderont ce que vous dites, puis que la raison desment vos
		paroles, et puis que je sçay que les hommes font profession d’en
		donner beaucoup pour peu d’argent. – Si cela est, me dict-il, je proteste que
		je ne suis pas homme. – Et qu’estes-vous donc? repliquay-je
		incontinent. – Vostre serviteur, me respondit-il, et
		le plus fidele que vous aurez jamais.</p>
		<p>J’advoue, Hylas, que sa bonne naissance, son gentil esprit et que
		c’estoit le premier qui eust commencé de faire cas de moy,
		m’obligea à luy respondre d’autre sorte que je n’eusse faict, si je n’eusse point
		eu ces considerations, et qu’elles furent cause qu’en sousriant: Nous
		verrons, Arimant, luy dis-je, si à la premiere fois que nous
		nous rencontrerons, vous serez encores de mesme opinion, et c’est en ce
		temps-là que je remets la response que je
		vous devrois faire à cette heure.</p>
		<p>Le bal se finit en mesme temps, et rassemblée se separa, car il
		estoit heure de soupper, et quelque artifice qu’il y peust mettre, je ne
		voulus luy donner la commodité de parler à moy, me
		semblant que pour la premiere fois il y avoit dequoy se contenter. Et parce que les
		resjouyssances de ces nopces durerent plusieurs jours, le lendemain, et
		tant que l’assemblée continua, il ne perdit une seule occasion
		de me tesmoigner la verité de ses paroles, desquelles en fin, je fus
		persuadée de le croire, et pour luy donner quelque satisfaction,
		luy permettre de croire que je l’aimois. Il est vray que j’attendis le
		dernier jour à luy faire cette declaration, de peur que si je
		l’eusse faicte plustost, il n’eust voulu pretendre à quelque plus grande
		faveur, et que si je l’eusse retardée d’avantage, je n’eusse
		plus le moyen de la luy dire, car en toute façon je ne le voulois
		laisser sans quelque asseurance de ma bonne volonté, presque pour arres de la sienne.</p>
		<p>Depuis ce temps, nous demeurasmes sans nous veoir fort long- [370/371]
		temps, sinon dans les temples et aux lieux publics, dequoy je confesse
		que j’avois de la peine, parce que je commençois de l’aimer,
		considerant mesme le seing qu’il avoit de ne perdre une seule
		commodité de me veoir. Et avec combien de discretion il les prenoit pour ne faire
		soupçonner son dessein à personne! Il venoit fort
		souvent la nuict avec quantité d’instrumens faire la musique à mes
		fenestres, et parce qu’il avoit la voix fort bonne, je me souviens qu’il chantoit au
		commencement ces vers, sur la contraincte que je luy faisois de taire, et de cacher son affection:</p>
	</div>
	<div class="contentci">
		<milestone type="space"/>
		<head type="chapitre">STANCES</head>
		<h3>Qu’il mourra plustost, qu’il ne dira son amour.</h3>
		<milestone type="space"/>
		<h4>I</h4>
		<milestone type="space"/>
		<p>Et quand d’un voile noir elle clorra mon œil,</p>
		<p>Elle ouvrira ma bouche.</p>
		<p>Et ne faut esperer que le mal que je sens</p>
		<p>Descouvre par ma voix la douleur qui me touche,</p>
		<p>Qu’en mes derniers accens.</p>
		<milestone type="space"/>
		<milestone type="space"/>
		<h4>II</h4>
		<milestone type="space"/>
		<p>Sans deceler mon mal, la vie et le flambeau</p>
		<p>Qui dans mon cœur s’allume.</p>
		<p>Mais comme se peut-il qu’un feu si violant</p>
		<p>Ne soit veu de quelqu’un, ou qu’au moins il ne fume,</p>
		<p>Puis qu’il me va bruslant?</p>
		<milestone type="space"/>
		<milestone type="space"/>
		<h4>III</h4>
		<milestone type="space"/>
		<p>Amour qui fait dessein d’esgaler mon soucy</p>
		<p>Aux morts plus inhumaines.</p>
		<p>Il sçait bien, le cruel! que c’est quelque soulas</p>
		<p>De pouvoir librement se plaindre de ses peines!</p>
		<p>C’est ce- qu’il ne veut pas. [371/372]</p>
		<milestone type="space"/>
		<milestone type="space"/>
		<h4>IV</h4>
		<milestone type="space"/>
		<p>En des lieux escartez, quand nous nous en plaignons,</p>
		<p>De peur que la parole</p>
		<p>Dont nous pensons nos maux recevoir guerison,</p>
		<p>Contre nostre dessein ce devoir ne viole,</p>
		<p>Quoy qu’avecques raison.</p>
		<milestone type="space"/>
		<milestone type="space"/>
		<h4>V</h4>
		<milestone type="space"/>
		<p>Pressé de sa douleur, ne seroit-il permis</p>
		<p>De plaindre sa misere?</p>
		<p>Amour seul le deffend, et seulement à moy:</p>
		<p>II te faut, me dit-il, te brusler, et te taire</p>
		<p>Pour me monstrer ta foy.</p>
		<milestone type="space"/>
		<milestone type="space"/>
		<h4>VI</h4>
		<milestone type="space"/>
		<p>Amour qui me commande, et si mon cœur ne peut</p>
		<p>Celer du tout ma flame,</p>
		<p>Loing bien loing de chacun je m’en iray cacher,</p>
		<p>Et ne descouvriray les secrets de mon ame.</p>
		<p>Qu’au plus secret rocher.</p>
		<milestone type="space"/>
		<milestone type="space"/>
		<h4>VII</h4>
		<milestone type="space"/>
		<p>Et les divers destours des antres espineux,</p>
		<p>Aux lieux plus solitaires,</p>
		<p>Avant que de mourir je diray mes douleurs,</p>
		<p>Et supplieray ces lieux d’éstre les secretaires</p>
		<p>De mes secrets mal-heurs,</p>
		<milestone type="space"/>
		<milestone type="space"/>
		<h4>VIII</h4>
		<milestone type="space"/>
		<p>Ma cruelle y viendra, conduite par le sort,</p>
		<p>Allegeance tardive! [372/373]</p>
		<p>Et que voyant gravez aux arbres d’alentour</p>
		<p>Les chiffres de nos noms, elle dira pensive:</p>
		<p>II avait de l’amour!</p>
		<milestone type="space"/>
		<milestone type="space"/>
		<h4>IX</h4>
		<milestone type="space"/>
		<p>Et lors, amolissant ce rocher de rigueur,</p>
		<p>Que pour cœur elle porte,</p>
		<p>Elle regrettera la perte de mon temps.</p>
		<p>Heureux dans le tombeau, si pleignant de la sorte,</p>
		<p>Un souspir j’en entends!</p>
		<milestone type="space"/>
	</div>
	<div class="contentl">
		<p>Mes discours seroient trop longs et ennuyeux, gentil
		Hylas, si je voulois vous redire toutes les particularitez de ces te recherche.
		Contentez-vous qu’il n’y avoit sorte de me tesmoigner avec discretion
		le bien qu’il me vouloit, qu’il ne recherchait, ny commodité
		qu’il n’employast, ainsi qu’il devoit.</p>
		<p> O Hylas! qu’il est fin cet Amour, et qu’il a des vieilles malices,
		encores qu’on le despeigne un enfant! Celuy veritablement est bien
		ignorant de ses effets qui s’en laisse approcher, et croit d’en pouvoir
		rapporter la victoire. Je sçay, et je le sçay par
		experience, et à mes despens, que celuy qui le voudra vaincre, le doit combattre à la
		façon de ces peuples que l’on dict faire tous leurs corn bats en fuyant;
		autrement s’il vient main à main avec luy, il est impossible
		qu’il ne demeure vaincu; car il a tant de ruses, et se sert de tant de sortes
		d’armes que, sans doute, l’une ou l’autre, s’il ne le blesse, pour le
		moins l’egratignera, et ses armes sont tellement empoisonnées,
		qu’aussi tost qu’elles attaignent jusquès au sang, il n’y a plus
		d’esperance de salut pour celuy qui est blessé, d’autant qu’au commencement, au
		lieu que les autres playes ont la cuisson, celles-cy rapportent une certaine
		desmangeson, qui convie à se gratter, et agrandir ainsi
		soy-mesme son propre mal. O! que je le recognus bien en cet accident!</p>
		<p>Car je vous promets, Hylas, qu’au commencement je ne souffris les
		recherches d’Arimant que pour me sembler que de voir languir ce jeune
		homme devant mes yeux, c’estoit un tesmoignage de ma beauté.
		Depuis, le soing et les devoirs qu’il me rendit, me le firent considerer de plus
		prés, et lors sa bonne naissance, ses merites, sa
		generosité, et la discretion dont il usoit, me le firent [373/374] trouver agreable, et,
		peu de temps apres, me donnerent de sorte dans la veue, que j’eusse
		esté bien marrie de le perdre. Toutes-fois Amour n’estoit pas
		encore possesseur de ce cœur, que bien tost apres, je fus contraincte de luy
		rendre, voyant que le temps ne me laissoit plus douter que
		veritablement il ne m’aymast.</p>
		<p>Mais considerez, je vous supplie, combien je changeay d’humeurs
		soudainement, lors qu’Amour eut obtenu ceste victoire! Tant que je ne
		l’aimay point, je me souciois fort peu que chacun recogneust
		l’affection qu’il me portoit; au contraire, j’estois presque bien aise
		que l’on la sceust, me semblant que plus il avoit de passion pour moy,
		plus aussi recognoissoit-on ce que je vallois. Mais aussi-tost que je
		l’aimay, je ne scaurois vous dire combien j’estois offencée de
		la moindre cognoissance qu’il en donnoit, de façon que toutes les
		fois que je pouvois parler à luy, c’es-toit ce que sur toute chose je luy
		recommandois; je veux dire de se taire et d’estre secret, et c’estoit
		aussi de ce qu’il se plaignoit en ces vers qu’il
		chanta à ceste fois, sous ma fenestre.</p>
		<p>Nos affaires estans en cest estat, et nos bonnes volontez s’augmentant
		de jour à autre, nous ne cherchions que les occasions de nous
		les tesmoigner d’avantage; mais les contraintes avec lesquelles les filles
		sont de-là les monts tenues comme prisonnieres, nous donnoient
		tant d’empeschemens, qu’il nous estoit impossible de nous voir que par
		hazard, ny de nous parler qu’en presence d’un chascun, et encores fort
		peu souvent. Cela fut cause qu’il jugea qu’une femme assez vieille et
		qui gaignoit sa vie à porter par les maisons de la toille, et
		des passemens, pourrait me donner secrettement de ses lettres, et que par
		ce moyen nous pourrions, pour le moins, parler par l’escriture, si ce
		n’estoit de vive voix. Il la gaigna aisément par des promesses
		et par des presens, et elle qui, je m’asseure, ne faisoit pas là son
		apprentissage, feignant de me prendre la mesure d’une fraize, et pour
		cet effect m’ayant reculée vers une fenestre, me voulut mettre
		une lettre en la main sans me dire autre chose sinon: Arimant. J’entendis
		bien que c’estoit une lettre qui venoit de sa part, mais ne me voulant
		obliger à la discretion ny à la fidelité de ceste
		vieille, que je ne cognoissois point, sçachant assez que ces femmes bien souvent
		s’estant insinuées dans les secrets de celles qui peu sagement s’y fient,
		veulent apres user de tyrannie sur elles, ou vendre si cherement leur
		silence, et leur discretion, qu’il est impossible de les contenter, je
		ne la voulus point recevoir; au contraire, [374/375] je la refusay
		avec de si rudes paroles, mais basses toutesfois, que la pauvre femme
		la rapporta toute honteuse à celuy qui la luy a voit remise, le
		suppliant de ne luy plus donner de semblables commissions.</p>
		<p>Luy qui s’estoit imaginé que je l’aurois tres-agreable, et que
		pour responce il auroit de mes lettres, et des asseurances de ma bonne
		volonté, voyant au contraire ce refus, et oyant les aigres
		paroles desquelles j’avois usé, il demeura le plus estonné du
		monde, et ne sçachant à qui s’en plaindre, le soir mesme s’en vint
		à nostre rue avec plusieurs instrumens de musique, et apres avoir sonné quelque
		temps, et qu’il jugea que j’estois à la fenestre, il s’approcha tout seul, et chanta ces vers:</p>
	</div>
	<div class="contentci">
		<milestone type="space"/>
		<head type="chapitre">SONNET</head>
		<h3>II se plaint qu’elle refuse ses lettres.</h3>
		<milestone type="space"/>
		<p>Elle dit quelle m’ayme, et veut par ses discours</p>
		<p>Me faire croire enfin ses sermens veritables.</p>
		<p>Mais que luy sert cela, si j’apprens tous les jours</p>
		<p>Par de certains effects, que ce ne sont que fables?</p>
		<milestone type="space"/>
		<p>0 parjures beautez, que vous estes coulpables!</p>
		<p>Craignez-vous point les dieux? pensez-vous qu’ils soyent sourds?</p>
		<p>Ou que vous ne soyez justement punissables</p>
		<p>De jurer en dessein de faire le rebours?</p>
		<milestone type="space"/>
		<p>Elle dit qu’elle m’ayme, et toutesfois cruelle,</p>
		<p>Ne veut lire les maux que je souffre pour elle,</p>
		<p>Refuse les escrits qu’Amour luy faict offrir.</p>
		<milestone type="space"/>
		<p>N’est-ce pas, en effect, se mocquer de ma flame?</p>
		<p>Et puis-je croire Amour estre dedans une ame,</p>
		<p>Dont les yeux seulement ne le peuvent souffrir?</p>
		<milestone type="space"/>
	</div>
	<div class="contentl">
		<p>J’entendis bien aysément le subject de sa plainte,
		et parce que le refus que j’avois fait n’estoit pas procedé de faute
		d’affection, mais d’un peu de prudence, je pensay que j’estois obligée de l’en
		advertir, et cela d’autant qu’il sembloit qu’il n’attendist ce [375/376]
		contentement de moy, faisant continuer la musique, comme’ s’il m’en
		eust voulu donner le loisir.</p>
		<p>Je pris donc la plume sans beaucoup considerer ce que je faisois, et
		le plus hastivement que je peus, je luy escrivis de cette sorte.</p>
	</div>
	<div class="contentli">
		<milestone type="space"/>
		<head type="chapitre">LETTRE De Cryseide</head>
		<h3>à Arimant.</h3>
		<milestone type="space"/>
		<p>Ma plainte serait bien plus juste, si l’amitié
		que je vous porte me permettait de me pouvoir plaindre de vous, et si la vostre luy estait
		esgale, elle ne souffrirait non plus, que vous peussiez vous douloir du
		refus que j’ay faict, ny que vous le prinsiez pour un tesmoignage de
		peu d’amitié, puis qu’il n’est procedé que du dessein que
		j’ay eu d’estre meilleure mesnagere de mon honneur et de vostre repos qu’en
		cette action vous ne l’avez esté. Ce que je m’accuse toutes fois
		de defaut, mais plustost d’excez d’affection, qui ne vous a laissé
		considerer en quel danger vous me mettiez, et en quelle obligation vous
		vous restraigniez envers une personne qui m’est incogneue, et qui ne
		vous est asseurée, qu’autant que les presens auront de force.
		Soyez une autre fois, non pas avec moins d’amour, mais avec plus de prudence, et
		voiis contentez que je sçay que vous m’aymez.</p>
		<milestone type="space"/>
	</div>
	<div class="contentl">
		<p>Or il faut que vous sçachiez, Hylas, que quelque
		temps auparavant, considerant en moy-mesme, qu’il est impossible de continuer longuement
		une amitié secrette s’il n’y a un tiers advisé, qui y
		tienne la main, parce que, comme je vous ay dict, delà les Alpes, les
		difficultez sont si grandes, que l’on ne s’en sçauroit demesler tout seul, outre
		que la passion qui clost les yeux empesche chacun de voir bien clair en ce qui le touche.</p>
		<p>Je pensay qu’il falloit de nécessité me confier en
		quelque personne qui me peust, et soulager et conseiller, et apres que j’eus jette les yeux
		sur tous ceux de nostre maison, je ne trouvay personne plus propre
		qu’une fille de ma nourrice, qui pour avoir esté de tout temps eslevée
		aupres de moy, me portoit une si grande affection qu’elle ne se pouvoit
		saouler de me servir. Cette fille estoit de mon aage,et toute telle
		qu’il me la falloit, car elle estoit hardie plus que je ne suis, et si
		resolue que bien souvent je la vis rire des craintes et des frayeurs
		que je prenois, lors qu’ [376/377] Arimant faisoit trop paroistre son
		affection. Au reste elle avoit de l’esprit et de certaines petites
		inventions toutes propres pour l’affaire que j’en avois. Quant à
		sa fidelité, et à sa discretion elles estoient si grandes,
		que je pouyois estre aussi asseurée d’elle que de moy-mesme; de plus elle
		gouvernoit sa mere, qui estoit celle qui m’avoit en garde et qui couchoit
		d’ordinaire dans ma chambre.</p>
		<p>Ce fut donc celle-cy que j’esleus pour m’assister, et luy en ayant fait
		entendre ce qu’au commencement je jugeay luy en devoir dire, je la
		trouvay si disposée à tout ce que j’eusse sceu desirer,
		que je luy declaray en fin tout à faict le dessein que je faisois de aymer
		jamais autre qu’Arimant. Or à ce soir sa mère dormoit, de sorte
		que je pus aysément, apres avoir escrit, et serré la lettre avec un
		peu de soye, m’approcher de la fenestre sans estre veue, parce qu’en ces pays de
		delà, on use aux fenestres de certains petits treillis de
		roseaux, pour voir dans la rue sans estre veu, et fus bien assez avisée pour
		faire cacher la bougie avant que d’ouvrir les vanteaux des fenestres, de peur
		que ceux qui estoient en bas ne vissent la lumiere, et puis,
		m’avançant un peu sur la muraille, je
		fis tout ce que je pus pour remarquer Arimant.</p>
		<p>II ne me fut guere malaisé, parce que c’est la coustume, pour le
		moins, des plus advisez, quand on faict ces musiques de nuict, de venir dans
		la rue de celle pour qui l’on la faict, mais de faire arrester toute la
		troupe ou plus haut ou plus bas, pour ne donner cognoissance de celle
		à qui elle s’adresse; et celuy qui en est l’autheur, s’avance au droit
		de la fenestre, pour essayer de la voir, ou de parler à elle, ou
		d’en recevoir quelque faveur. Suivant cette coustume, Arimant estoit sous la
		mienne, et je le recogneus au mouchoir qu’il avoit en la main, qui
		estoit le signal que nous avions pris ensemble. L’ayant donc bien
		recogneu, j’entr’ouvre le treillis de roseaux, et fais expressement un
		peu de bruit pour luy faire hausser la teste; et soudain que je vis
		qu’il me regardoit, je laissay tomber la lettre si justement, qu’elle
		luy donna sur le visage. Et soudain, me retirant toute tremblante, je
		me rejettay dans le lict sans m’en oser plus lever, quoy que la musique
		durast encore plus d’une demie heure, comme si c’eust esté pour
		remerciment de la faveur que je luy avois faite. Et n’eust esté
		que Clarine (c’est ainsi que s’appelloit cette jeune fille) se ressouvint
		de fermer les fenestres, sans doute ma nour- [377/378] rice les eust
		trouvées ouvertes le matin, et s’en fust peut-estre
		faschée. Quant à Arimant, il s’en alla tout incontinent au logis, impatient de voir
		cette lettre et commanda à ceux qui faisoient la musique de
		continuer encore quelque temps.</p>
		<p>Or Clarine, considérant le hazard où je m’estois mise en
		jettant cette lettre de cette sorte, chercha une invention d’escrire avec moins de
		peril qui fut telle: Le soir avant que je luy voulusse faire avoir de
		mes nouvelles, je mettois un mouchoir à la fenestre comme si
		c’eust esté pour le seicher, et par là nous entendions que le
		lendemain, à l’heure que les autres vont au temple, il falloit y aller aussi; et
		l’endroit où nous voyions la plus grande foule, c’estoit celuy
		où nous allions, afin qu’on s’en doutast le moins. Que si je pouvois laisser
		cheoir dans son chapeau, cependant que le sacrifice se faisoit, un
		petit livre, duquel je faisois semblant de me servir en mes devotions,
		sans que personne s’en prist garde, je le faisois autrement, quand je
		m’en allois. Je faignois de le laisser par mesgarde au lieu où
		j’avois esté à genoux, ou de le laisser cheoir, en quelque sorte
		qu’il le vist. Luy qui avoit tousjours l’œil sur moy, et qui, en ce temps-là,
		s’en tenoit le plus prez qu’il pouvoit, le relevoit incontinent; et si
		personne ne le voyoit, il le gardoit, mais si quelqu’un s’en
		appercevoit, il m’en, tendoit un autre qui ressembloit au mien et qu’il
		avoit faict faire exprez. Or dans ces livres, nous escrivions tout ce
		que nous voulions, mais avec un artifice qu’il estoit bien
		mal-aisé de descouvrir: nous effacions par ordre les lettres desquelles nous
		voulions nous servir, et quand nous les voulions lire, nous escrivions
		ensemble toutes celles qui estoient effacées selon leur ordre,
		et les rejoignant diligemment ensemble, nous trouvions les paroles, et tout ce
		que nous nous voulions escrire. Ma mere et ma nourrice eurent plusieurs
		fois ce livre entre les mains, mais jamais elles ne se prindrent garde
		de cette finesse, qui n’estoit fascheuse, sinon en ce qu’il falloit que
		les lettres fussent courtes.</p>
		<p>Depuis ce temps nous nous escrivismes bien souvent, et ne passa guere
		jour que nous n’eussions des nouvelles l’un de l’autre, qui nous fut un
		grand soulagement en la contrainte où nous vivions. Mais
		d’autant que l’amour, ressemblant en cela au feu, quand on luy met du bois dessus,
		plus on luy faict de faveur, et plus il se va augmentant, il advint que
		celles que je faisois à Arimant le convierent d’en desirer de
		plus grandes encores, et ne se pas contenter de ce que je pouvois faire sans
		reproche. Et [378/379] ainsi, par mille et mille importunes
		supplications, il me pressa tant de luy permettre de me voir dans ma
		chambre, qu’enfin je le luy accorday, pourveu que l’on en peust trouver
		les moyens, et qu’il me promist de ne vouloir de moy que ce qui me
		plairoit de luy permettre.</p>
		<p>Depuis que cette permission luy fut donné, il ne tarda guere
		à faciliter toutes les difficultez. La premiere estoit de pouvoir entrer,
		mais à celle-là, il remedia aisément, parce
		qu’avec une eschelle de soye qu’il donna à Clarine, il pouvoit facilement monter par la
		fenestre de ma chambre, où il n’y a voit, point d’empeschement
		que le treillis de roseaux qui se levoit et baissoit sans beaucoup de peine.
		Mais ma nourrice qui estoit dans un lict assez près du mien, et
		qui n’estoit point de nostre intelligence, nous estoit bien une plus grande
		difficulté, et toutesfois il ne demeura guere sans y trouver
		remède. Il y avoit dans Eporedes un tres-sçavant médecin empirique,
		et qui se servoit de receptes toutes particulieres à luy. Cet homme, pour
		quelque grande obligation qu’il avoit à Arimant, desiroit infiniment de
		le pouvoir servir. Amour conseilla ce jeune homme de s’adresser à
		luy, et de luy demander quelque moyen d’endormir une personne. Luy qui faisoit
		particulierement profession de semblables secrets, luy donna d’un
		unguent qui, estant mis soubs le nez de celuy qui commence de dormir,
		l’assoupit de sorte qu’il est impossible, quelque bruit que l’on fasse,
		qu’il se puisse esveiller, tant qu’il a ceste odeur soubs le nez. Avant
		que de s’en servir en ceste occasion, il l’essaya en un de ses
		domestiques, qui s’endormit de façon que, quoy qu’il luy criast
		aux oreilles, et qu’il le fist porter d’un lieu à l’autre, il ne se
		peut jamais esveiller, qu’en estant la boeste de dessoubs son nez, et luy
		jettant un peu d’eau freche sur le visage.</p>
		<p>Toutes choses estans donc preparées, il ne falloit plus que les
		exécuter. J’avoue qu’alors le cœur commença de me
		faillir, et que, considerant en quel hazard je me mettois, j’avois presque envie de m’en
		desdire, sans Clarine qui, plus résolue que je n’estois, me dit
		qu’il n’en falloit pas estre venue si avant pour ne vouloir passer plus
		outre. Que si d’abord j’eusse tout, à faict osté cette
		esperance à ce chevalier, il rie s’en fust pas tant offensé, mais que
		maintenant ce seroit luy faire un tres-sensible outrage, et me sceut tellement
		representer l’obligation en laquelle je m’estois mise, et la
		facilité qu’il y avoit d’achever ce que j’avois promis qu’enfin je me
		résolus de le faire. [379/380]</p>
		<p>L’heure estant venue de se retirer, nous nous mettons toutes dans le
		lict, et la bonne nourrice qui ne pensoit point à nostre dessein
		s’endormit de fortune ce soir plustost que de coustume. Soudain que
		Clarine l’ouyt souffler en façon de personne qui dort, elle mit
		la main à la boeste qu’elle avoit cachée soubs le chevet du lict,
		et la luy mettant soubs le nez, feignit de l’appeller pour quelque frayeur
		qu’elle disoit avoir eue, mais la bonne vieille estoit tellement
		assoupie que, si la maison fust tombée, elle ne l’eust pas ouye.
		Clarine, toute contente de ce bon commencement, se leva d’aupres de sa
		mere, et luy appuyant la boeste ouverte contre le nez, me vint ayder
		à sortir du lict, et me donna seulement une robe de nuict qu’elle
		m’ageança ainsi qu’elle voulut, car je vous jure, riylas, que
		j’estois tellement hors de moy, que je ne sçavois ce que je faisois.</p>
		<p>Nous avions tousjours de la lumiere dans la chambre pour tout ce qui
		pouvoit arriver, cela fut cause que cette folastre de Clarine,
		m’apportant le miroir, me contraignit de r’accommoder mon poil, et un
		colet de nuict qu’elle me mit dessus les espaules, me disant que les
		bons soldats, quand ils vouloient aller au combat, preparoient leurs
		armes afin de gaigner la victoire. – Vous estes une folle, Clarine, luy
		dis-je, si cette victoire n’estoit desja gaignée, nous ne
		serions pas en la peine, où nous sommes. – Mais, me dit-elle, prenez garde
		que la victoire ne soit des deux costez. – J’ay plus de peur, luy dis-je, que
		la perte ne soit double que la victoire. – Ne parlons point de cela, me
		repliqua-t’elle, le Ciel vous aime trop pour vous traicter si rudement.
		Mais disons un peu, puis que vous avez eu la victoire, quelle
		rançon voulez-vous, que vostre vaincu vous paye? – Le cœur, luy dis-je. –
		Mais, s’il vous donne le cœur, respondit-elle, il ne luy en restera
		point, et avec quoy voulez-vous que par apres il vous ayme?</p>
		<p>– Je luy donneray le mien, luy dis-je, au lieu de celuy que j’auray eu
		de luy. – Je vous asseure, reprit-elle en sousriant, que si cela est,
		ce sera bien le chevalier le moins hardy qui fut jamais, ou pour le
		moins le cœur que vous luy avez donné en eschange.</p>
		<p>– Vous estes une causeuse, luy dis-je, vous m’entretenez de vos folies,
		et cependant le temps se perd, et celuy qui attend, le trouve bien
		long, je m’en asseure.</p>
		<p>A ce mot, après avoir caché la lumiere, nous allasmes
		ouvrir la fenestre, où je ne fus pas plustost, que je vis Arimant
		appuyé contre le coin d’une, rue qui respondoit à l’un des costez de nostre
		[380/381] logis. Il avoit tellement l’œil sur la fenestre, qu’il nous fut
		impossible de l’ouvrir sans qu’il s’en apperceust, et qu’au mesme
		temps, il ne se vinst mettre au dessous, attendant que l’on luy jettast
		en bas l’eschelle. Je tremblois de sorte, et de contentement et de
		crainte, que je fus contraincte de m’assoir sur mon lict, et laisser
		toute la peine à Clarine qui, plus asseurée que je
		n’eusse jamais creu, apres avoir bien attaché les crochets contre les accoudoirs de
		la fenestre, jetta l’eschelle en bas, par laquelle Arimant fut si diligent
		à monter, que je le vis plustost dans la chambre, que je n’avois
		opinion qu’il eust mis le pied sur le premier eschelon.</p>
		<p>Aussi-tost qu’il fut entré, il se vint jetter à genoux
		devant moy, qu’il trouva si interdite, que je ne sçavois pas seulement luy
		dire qu’il s’assist. Clarine, avant que de venir vers nous, retira
		l’eschelle, et referma la fenestre, et puis vint voir ce que nous
		faisions, mais, trouvant le chevalier encores à genoux, sans que
		je luy disse un seul mot, ny luy à moy, mais moy, pour l’estonnement de
		voir un homme dans ma chambre à ces heures, et luy, d’extreme
		contentement d’avoir cette asseurance de mon amitié, outre qu’il ne pouvoit
		parler parce qu’il m’avoit pris une main, que sans cesse il baisoit, elle me
		dit: II me semble, ma maistresse (c’est ainsi qu’elle me nommoit), que
		vous usez de peu de civilité envers ce chevalier, le laissant si
		long-temps en l’estat où je le vois, et si mal à son
		ayse. – Je vous supplie, reprit incontinent le chevalier, ne m’enviez point le lieu
		où je suis, puis, que je l’ay tant et si ardamment desiré, et que
		c’est le plus heureux et agreable que je puisse avoir. Alors revenant en
		moy-mesme: J’avoue, luy dis-je, que Clarine a raison, et que si vous
		n’excusez ma faute par l’estonnement où je suis, vous aurez
		occasion de me blasmer de peu de discretion.</p>
		<p>Et à ce mot, je me levay, et le prenant par un bras, et Clarine
		par l’autre, nous le fismes asseoir, presque par force, dans une chaire qui
		estoit au chevet de mon lict. Et lors, Clarine, prenant la main
		d’Arimant: Vous jurez, luy dict-elle, chevalier, et promettez sur le
		nom que vous portez, de ne point contrevenir aux conditions avec
		lesquelles nous vous avons receu céans, Arimant alors: Je jure
		et promets, respondit-il, non seulement de ne point manquer par, effect
		à ce que vous dites, mais non pas mesme par la pensée, et si j’y
		contreviens, j’appelle les dieux Penates qui sont icy et qui nous
		escoutent, afin qu’ils punissent la foy que j’auray parjurée,
		plus cruellement que celle de Laomedon. Et [381/382] disant cela, il se
		leve, s’approche du foyer, prend un peu de cendre, et la jettant sur sa
		teste: Je mets, continua-t’il, cette cendre sur mon chef, pour signe
		que, comme je mets ceste cendre sur moy, je me soubsmets de mesme
		à vous, dieux domestiques, pour estre puny, si je me rends parjure
		d’effect ny de pensée. – II ne falloit point, luy dis-je,
		Arimant, que vostre parole fust confirmée, ny par ce serment, ny par cette
		imprecation; une personne telle que vous estes, ne dit jamais rien
		qu’il ne vueille observer, et quant à moy, j’en suis si fort
		asseurée que je ne le suis point plus de moy que de vous.</p>
		<p>Et retournant nous asseoir comme nous estions et Clarine demeurant
		aupres de sa mere pour garder qu’en se tournant ou par quelque autre
		accident, la boeste ne tombast, Arimant, prenant la parole, me dit
		ainsi: C’est la coustume des dieux et des déesses, belle
		Cryseide, de faire tousjours les graces plus grandes que les merites de celuy qui
		les reçoit, afin qu’en cela on recognoisse et leur puissance et
		leur bonté. Vous aussi, madame, imitant ceux que vous ressemblez et
		en beauté et en vertu, vous avez voulu m’en faire une aujourd’huy,
		qui n’outrepasse pas seulement ce que je puis valoir, mais toutes les
		esperances que j’eusse jamais peu concevoir. Puis qu’il est ainsi, et
		que je le recognois, qu’est-ce qu’il faut q’ue je fasse, non pour
		m’acquitter, car je n’y veux point pretendre, sçachant qu’il est
		impossible, mais seulement pour eviter le tiltre d’ingrat et de
		mescognoissant? J’avoue que plus j’y pense, plus je demeure confus et
		honteux que ma fortune m’ait donné tant de moyens de recevoir
		les bienfaits, et si peu d’entendement pour sçavoir rendre les
		recognoissances que j’en dois. En fin apres les avoir long-temps
		recherchées en moy-mesme, je ne trouve autre voye pour sortir de
		ce labyrinthe, que d’en remettre le choix à vostre volonté,
		afin que, tout ainsi qu’à ma supplication vous m’avez voulu faire cette grace,
		de mesme, par vostre commandement, je fasse ce que je dois pour la recognoistre.</p>
		<p>Ayant dit ces paroles, il se teut pour attendre ma responce qui fut
		telle: Arimant, luy dis-je, que vous recognoissiez ce que je fais en
		cette occasion pour vous estre quelque chose de grand et
		d’extraordinaire, ce m’est une si grande satisfaction, que je ne la
		vous puis assez representer, et je me tiens tellement satisfaite de
		cette cognoissance que vous en avez, que je ne vous en demande point
		une plus grande. Mais je ne puis souffrir que [382/383] vous vous
		estimiez si peu que vous croyez ne meriter cette faveur, car vous
		n’offencez pas seulement en cela la verité, mais le jugement
		aussi que j’ay faict de vous, lors que je vous ay jugé digne de mon
		amitié. Ne croyez point, Arimant, que j’aye faict quelque chose à la
		volée ou sans une meure deliberation. Quand j’ay commencé de recevoir vostre
		bonne volonté, j’avoue que c’a esté sans dessein et seulement
		parce que vostre recherche m’y convioit, mais quand je vous ay donné la
		mienne, croyez aussi, si vous ne voulez avoir mauvaise opinion de moy, que ce
		n’a point esté sans avoir longuement debatu en moy-mesme si je
		le devois faire, et si je ne serois point blasmée d’une telle
		élection. J’ay considéré vostre maison, parce que je n’eusse voulu
		offencer mes ancestres, et j’ay trouvé que les vostres avoient toutes les
		qualitez qui me pouvoient contenter. J’ay regardé vostre personne, et je
		n’ay rien veu qui ne m’ait esté agreable, soit en l’esprit soit au
		corps. J’ay recherché vostre vie, et je n’y ay rien remarqué qui
		ne fust et honorable et estimable, l’honneur et la vertu l’ayant
		accompagnée tousjours, en toutes vos actions. Bref, j’ay tourné les yeux sur
		la verité de vostre affection et il m’a semblé que
		veritablement vous m’aymez. Et trouvez-vous, Arimant, que celuy qui a ces conditions, ne
		merite de recevoir quelque faveur de la personne qu’il ayme? – Madame,
		me respondit-il, en me baisant la main, cette grace que vous me
		faictes, est encore, s’il se peut, plus grande que la premiere, et je
		voy bien que vous voulez me laisser du tout sans espoir de me pouvoir
		acquitter de tant d’obligations. Les avantageuses louanges que vous me
		donnez, seront receues de moy, non pas pour estre si vain, que je pense
		qu’elles me soient deues, mais parce que je desire de tout mon cœur que
		vous les croyez estre vrayes, pour vous obliger tant plus de me
		continuer l’honneur de vos bonnes graces. – Arimant, repliquay-je, vous
		sçavez bien, et je le scay aussi, que ce que je dis de vous est
		veritable; et cecy seulement vous doit estre un grand tesmoignage de
		vostre merite, quand vous considerez que Cryseide vous ayme, car ou
		vous la jugez sans esprit et sans cognoissance; ou puis qu’elle vous
		ayme, il faut que vous croyez que vous estes aimable. Mais laissons ce
		discours et me dites, je vous supplie, s’il est vray que l’on parle de
		vous marier, et si cela est vray, comme l’on me l’a
		dit, que c’est que vous pensez de faire?</p>
		<p>Arimant alors rougit, et quoy que je l’eusse dit sans en rien [383/384]
		sçavoir, si se trouva-t’il que son pere en parloit depuis
		quelques jours. C’est pourquoy il me respondit: II est tres-certain, madame,
		que l’on en parle, mais mon pere me ravira plustost la vie qu’il m’a
		donnée que jamais j’y consente, estant resolu de n’estre jamais
		qu’à la belle Cryseide, s’il luy plaist de m’en faire l’honneur. – Je ne
		voudrois pas, luy repliquay-je, estre cause de vostre desobeissance
		envers vostre pere. – Madame, dit-il, je suis plus obligé aux
		dieux, et c’est eux qui me commandent que je ne sois jamais qu’à vous,
		outre qu’il n’est plus temps de deliberer, ny
		de consulter d’une chose qui est desja faicte.</p>
		<p>Et alors, se jettant à mes genoux: Je proteste à tous
		les dieux, et particulierement à ceux qui nous escoutent, et qui sont
		tesmoings icy de nos discours, que je veux mourir quand je ne seray plus vostre, et
		que je ne partiray jamais de vos genoux, que vous ne me fassiez
		l’honneur de me recevoir pour mary de la belle Cryseide. – Arimant, luy
		dis-je, vous m’obligez d’avoir cette volonté pour moy, et vous
		devez croire que jamais je ne vous eusse donné l’entrée de ce
		lieu si je n’eusse eu la mesme intention; mais d’autant que nous sommes et
		l’un et l’autre en pouvoir d’autruy, ce n’est pas une promesse que nous
		puissions ny devions faire si legerement, elle merite bien que l’on y
		pense. – Comment, reprit-il incontinent, madame, voudriez-vous bien
		m’avoir faict des faveurs si signalées, pour me refuser celle
		que je vous demande avec tant de raison? Resolvez-vous ou de me voir
		eternellement embrasser vos genoux, ou de m’accorder, ma supplication.</p>
		<p>Je sousris quand j’ouys ces dernieres paroles, car il les dit avec une
		certaine action qui monstroit bien qu’il estoit pressé.</p>
		<p>Je luy dis toutesfois: Et qui sçait, Arimant, si vous ne vous
		en repentiriez pas bien-tost, en cas que je vous prisse au mot? – O Dieu! dit-il, belle
		Cryseide, n’offencez point si cruellement et mon
		affection et vostre beauté. Et afin que vous n’entriez plus en
		cette doute, j’appelle Hymen et la nopciere Juno, et les prens tous deux pour
		tesmoings, que je ne seray jamais mary que de la belle Cryseide, et qu’en tesmoignage.</p>
		<p>Je sentis à ce mot, qu’il me vouloit mettre une bague au doigt,
		qui fut cause que l’interrompant, je retiray la main, et me voulus lever, mais
		il me retint par force sur le lict, en me disant: Et me voulez-vous
		rendre parjure, madame, en me faisant oster d’icy où j’ay
		protesté de demeurer eternellement, si vous n’ac- [384/385] complissez ma requeste
		? – Vostre requeste, repris-je incontinent, est injuste, et vostre
		serment de nulle force, puis que le premier que vous avez faict en
		entrant ceans le contrarie. – Et comment cela? me dit-il. – Vous
		m’avez promis, respondis-je, que vous ne rechercheriez rien de moy que
		ce que je voudrois. C’est pourquoy, ne voulant point encore ce que vous
		me demandez, vous estes obligé à ne m’en point presser
		davantage, et quelque serment que vous ayez peu faire depuis au contraire, ne peut
		point estre valable. – II est impossible, dit-il lors, en se relevant,
		de resister ny à vostre beauté, ny à vostre
		volonté. Et je cognois que je recevrois tout à coup trop de graces, si celle-cy estoit
		adjoustée pour le comble de toutes les, autres. – Arimant, luy dis-je alors,
		conservez seulement la volonté que vous avez pour moy, et
		à cette heure je vous promets librement que, si je puis faire consentir ceux qui
		peuvent disposer de moy, je vous espouseray et me donneray entierement à vous.</p>
		<p>Seroit-il bien possible que je puisse vous representer le contentement
		de ce jeune homme? Je ferois, Hylas, plus qu’il ne pût faire;
		quoy qu’il s’y essayast par toutes les paroles et par tous les remerciements
		qu’il peust inventer. Tant y a que cela faillit d’estre cause de nostre
		perte, parce qu’appellant Clarine pour estre tesmoing de ce que je luy
		promettois, et elle s’en venant un peu inconsiderement vers nous, tira
		sans y penser la petite boeste qui s’estoit prise à sa
		manchette, et si brusquement, qu’elle tomba à bas du lict, où elle se
		rompit, et l’onguent qui estoit fort liquide, s’espandit sur le plancher,</p>
		<p>C’est une chose estrange que, presque aussitost que la boeste ne fut
		plus sous le nez à ma nourrice, elle s’esveilla, mais avec la
		teste si estourdie de cette odeur, qu’elle ne sçavoit ce qu’elle faisoit
		et, comme je crois, ainsi qu’une personne qui est yvre. Soudain qu’Arimant
		ouyt donner le coup en terre, il s’en douta, et me dit: Levez-vous,
		madame, et vous mettez autour de la bonne vieille cependant que je
		descendray, car infailliblement elle est esveillée. Et à
		ce mot, il courut vers la fenestre, moy vers le lict, et Clarine vers l’eschelle,
		et afin de me mettre devant elle, je me jettay sur son lict, et
		commençay de l’embrasser et serrer contre mon estomach. Et
		faisant semblant d’avoir peur qu’elle ne mourust du mal qu’elle avoit, je luy
		disois qu’elle eust bon courage, et que ce ne seroit rien, et envoyay
		Clarine, qu’elle apportast du vinaigre ou de l’eau, pour l’a faire
		revenir. Et la [385/386] sceus de telle façon abuser par mes
		discours, luy frottant tantost le pouls, et tantost le nez, que je donnay loisir
		à Arimant de s’en aller, et à Clarine de retirer
		l’eschelle et la cacher. Et incontinent courant à l’eau, elle en apporta, et
		lors, faisant les empeschées, nous luy en jettasmes au visage, et l’en
		mouillasmes de sorte qu’elle eust esté bien endormie si,
		à faute d’eau, elle ne se fust esveillée.</p>
		<p>Et alors, toute estonnée, reprenant ses esprits: Et mon Dieu!
		dit-elle, et de quel monde suis-je revenue? quel est cet accident, et
		qui en peut estre la cause? Ah! mes enfans! que je vous ay de
		l’obligation, et que les bons dieux m’ont bien esté favorables
		à ne vous laisser point endormir, quand ce mal m’a surprise, car je croy que
		veritablement je fusse morte sans vostre secours. – Comment? ma mere,
		dit Clarine, vrayement nous avons dormy plus de deux heures, et il y en
		a bien une demie, que nous vous tenons entre nos bras, et que nous vous
		avons faict mille maux pour vous esveiller, et je croy bien que si vous
		n’eussiez vomy, vous estiez morte. – Et mes enfans, dit la bonne
		vieille, comment vous estes-vous esveillées? – Comment? dit
		Clarine, j’estois couchée aupres de vous, je vous ay senty
		débattre, et puis groumeller comme font ceux que l’on estrangle, je vous ay appellee deux
		ou trois fois en sursaut, et voyant que vous ne me respondiez point, je
		me suis jettée à bas du lict, j’ay esveillé
		Cryseide, et prenant de la bougie, nous vous sommes venus secourir. Et les dieux soient louez,
		continua-t’elle, en joignant les mains, que vous voilà remise. –
		Et j’ay vomy? dit la vieille. – Comment, si vous avez vomy? reprit
		Clarine; ouy certes, et à la bonne heure, car sans cela,
		c’estoit fait de vous, estant sorty de vostre estomach je ne sçay quoy de noir
		et qui sent. Mais, mon Dieu dit-elle en se frottant le nez, ne le sentez-vous pas encores?</p>
		<p>Et cela, elle le disoit à cause de l’onguent qui estoit respandu
		sur le plancher, qui sentoit fort mauvais. – Si fais certes, dit ma nourrice.
		Mais, continua-t’elle, Clarine, prends le balay, et nettoye-le,
		autrement il vous pourroit faire mal. Elle qui ne desiroit que ce
		commandement, prend la pesle, et le plus soigneusement qui luy fust
		possible, le ramassa, et puis l’alla jetter par la fenestre, et avec de
		l’eau lava apres le plancher le mieux qu’elle peut.</p>
		<p>Mais il faut rire de ce qui advint le lendemain. Cet onguent tomba sur
		quelque chose de sale qui estoit dans la rue, où un chien
		passant, et sentant ou l’huile ou la graisse qui estoit en [386/387] cet onguent,
		le mangea, mais il ne l’eust pas plustost avalé qu’il tomba
		comme mort, ou pour le moins tellement endormy, que pour coup qu’on luy donnast, il
		ne se put esveiller. Clarine qui le vit de la fenestre, et qui s’en
		douta, luy jetta de l’eau dessus, et si à propos, qu’aussi tost
		qu’il en fust touché, il se releva, et commença à
		secouer les oreilles, et à s’estendre, comme le matin, quand il s’esveille: il faut bien que la
		composition et les drogues en fussent assoupissantes!</p>
		<p>Le soir apres, Arimant ne manqua point de venir selon sa coustume avec
		la musique sous la fenestre, et après avoir quelque temps fait jouer, il chanta tels vers:</p>
	</div>
	<div class="contentci">
		<milestone type="space"/>
		<head type="chapitre">SONNET</head>
		<h3>Qu’il tiendra inviolablement ce qu’il a promis.</h3>
		<milestone type="space"/>
		<p>Si je romps les sermens qui sont faits entre nous,</p>
		<p>Que le Ciel dessus moy, comme traitre et parjure,</p>
		<p>Où que j’aille vivant, punisse ceste injure,</p>
		<p>Et qu’exemple à chacun je sois de son courroux.</p>
		<milestone type="space"/>
		<p>Que s’il advient, hélas! qu’ils soient rompus de vous,</p>
		<p>(Dieux! esloignez de moy si malheureux augure!)</p>
		<p>Mais, s’il doit advenir, que dans la sepulture   .</p>
		<p>Loing des soucis humains, je reçoive ses coups.</p>
		<milestone type="space"/>
		<p>Que si dedans les deux l’heureuse destinée</p>
		<p>M’ordonne quelquefois ceste bonne journée,</p>
		<p>Où doivent s’accomplir les sermens de tous deux,</p>
		<milestone type="space"/>
		<p>Dieux! abregez d’autant la longueur de ma vie,</p>
		<p>Et ce jour m’approchez, si vous avez envie,</p>
		<p>Entre tous les mortels, d’en voir un bien-heureux!</p>
		<milestone type="space"/>
	</div>
	<div class="contentl">
		<p>Cependant que nous vivions de cette sorte et que nostre
		affection estoit allée de telle façon augmentant, que je ne
		sçay qui des deux estoit le plus amant ou le plus aymé, ne voilà pas que la
		fortune commença à vouloir mesler ses amertumes parmy nos
		douceurs ou plustost nous ravir toutes nos douceurs, pour en leur place nous paistre des
		plus cruelles amertumes. Hélas! je [387/388] le puis bien dire
		ainsi, car depuis ce temps je ne sçay que c’est que plaisir ny
		contentement. Rithimer, duquel je vous ay desja parlé, tres-grand capitaine,
		et qui favorisé de l’empereur Majoranus, avoit obtenu non seulement
		d’estre citoyen romain, mais aussi patricien, et gouverneur de la Gaule,
		Cisalpine, parvint à un si grand credit qu’il disposoit
		absolument de tout ce qui estoit dans cette Gaule. Cette auctorité estoit
		procedée non seulement de la bonne volonté, et de la faveur des
		empereurs, mais beaucoup plus des grands exploits qu’il avoit faicts contre les
		Vandales pour la conservation de l’Italie. Ce vaillant prince avoit
		espousé une parente de ma mere, et qui desirant de me bien
		loger, avoit jette les yeux sur un jeune homme en quelque sorte allié de
		Rithimer, fort riche, mais le plus vicieux d’esprit, le plus laid, et le plus
		difforme corps qui fut en toute la Gaule Cisalpine.</p>
		<p>Ma mere qui avoit fait dessein de se deffaire de moy, parce que comme
		je recognus depuis, je l’empeschois de se remarier, prit cette occasion
		aux cheveux, et se delibera de me conduire vers cette princesse,
		esperant que la moindre commodité qu’elle en auroit seroit de me
		laisser entre ses mains, ainsi qu’elle avoit monstre de le desirer.
		Cette deliberation estant prise sans m’en rien dire, fut presque
		executée sans que je la sceusse, et cela d’autant qu’elle
		commençoit de prendre garde que je n’avois point desagréable la recherche que
		me faisoit Arimant, laquelle sans doute ne luy eust point depleu, si son
		bien eust esté esgal à son merite, et à sa
		noblesse, mais cela n’estant pas, elle pensa que l’esloignement
		estoit le meilleur remede qu’elle y pouvoit rapporter.</p>
		<p>Toutesfois, voyant le soing qu’elle avoit de me faire habiller en
		diligence, et l’ordre qu’elle mettoit en sa maison, et à son
		train, je jugeay qu’elle vouloit faire un voyage où elle faisoit dessein
		de m’emmener. Et parce que je fusse morte de regret, s’il m’eust falu
		partir sans qu’Arimant en eust esté adverty, je commanday
		à Clarine qu’elle le luy fist sçavoir, et luy donnay le livre
		accoustumé. Elle ne manqua point de le luy mettre dans le chapeau le lendemain, estant au
		temple. La lettre que je luy escrivois estoit telle: [388/389]</p>
	</div>
	<div class="contentli">
		<milestone type="space"/>
		<head type="chapitre">LETTRE de Cryseide</head>
		<h3>à Arimant.</h3>
		<milestone type="space"/>
		<p>L’on me veut esloigner d’icy, j’eusse dit de vous, si
		ce n’est que vous estes tousjours en mon cœur, et que mon affection est telle, qu’il est
		impossible que je ne vive, non seulement pres de vous, mais en
		vous-mesme. Toutesfois, il est certain que nous changeons de demeure,
		je ne sçay en quelle partie de la terre ce sera, mais si
		sçay bien que pour belle quelle puisse estre à tout autre, ce me sera un lieu
		de supplice, si je ne vous y vois point. Si je la descouvre, je vous en
		advertiray, afin que, s’il vous est possible, vous puissiez estre
		bien-tost du corps où vous serez tous jour par ma pensée.</p>
		<milestone type="space"/>
	</div>
	<div class="contentl">
		<p>Arimant leut cette lettre avec le desplaisir que vous
		pouvez penser, qui le remplit de telle inquietude qu’il ne se donna repos, qu’il
		n’eust apris que j’allois trouver la femme de Rithimer. Mais celuy qui
		le luy dit, qui fut un parent de ma mere, luy cela ce qui estoit de mon
		mariage, fust qu’il ne le sceust pas, ou que sçachant
		l’affection qu’il me portoit, il jugeast estre à propos de le luy cacher. Mon
		esloignement luy faschoit, mais encore plus, sçachant où
		j’allois, parce qu’il creut bien que son pere ne luy permettroit jamais d’y
		venir, à cause de leur inimitié; il m’escrivit donc
		incontinent de cette sorte, par le moyen du livre qu’il donna à Clarine.</p>
	</div>
	<div class="contentli">
		<milestone type="space"/>
		<head type="chapitre">LETTRE d’Arimant</head>
		<h3>à Cryseide.</h3>
		<milestone type="space"/>
		<p>Si ce n’est la plus cruelle infortune qui me pût
		arriver que celle qui vous emmeine, je ne sçay quelle peust estre celle qui merite ce
		nom. Vous allez vers Rithimer, le seul lieu de tout le monde qui m’est le
		plus dependu. Mais qu’il vous plaise de me le commander, je vous y
		verray bien-tost,-et vous rendray tesmoignage que mon affection est
		plus grande que tous les empeschemens qui s’y peuvent opposer.</p>
		<milestone type="space"/>
	</div>
	<div class="contentl">
		<p>Je receus cette lettre presque en mesme temps que
		j’entrois dans le chariot pour commencer le voyage, de sorte que je ne pus la lire
		parce’qu’il y falloit du temps pour chercher et puis [389/390]
		adjouster ensemble les lettres separées par tout le livre, qui
		ne me fut pas une petite surcharge de desplaisir. Arimant d’autre
		costé, qui scavoit que ce jour là je partirois, se trouva sur le chemin,
		comme par rencontre avec deux chevaliers de ses amis, ausquels il n’avoit pas
		dict l’affection qu’il me portoit, mais qui, toutes-fois, ne
		l’ignoroient pas entierement, et qui, à ceste occasion, estans
		mesme assez familiers avec ma mere, soudain qu’ils nous rencontrerent,
		s’approchans du chariot, la saluerent et s’enquirent de son voyage.
		Elle qui ne se soucioit plus que l’on le sceust, le leur dit-assez
		librement, et commença à leur raconter la grandeur de Rithimer, et le
		pouvoir que sa parente y avoit, et l’esperance qu’elle
		luy donnoit de vouloir faire pour moy!</p>
		<p>Cependant Arimant s’estoit approché de mon costé, mais si
		triste et affligé qu’il m’en faisoit pitié, et tellement hors de
		luy-mesme, qu’il disoit des choses si hors, de propos, qu’on eust jugé qu’il
		resvoit; et encor pour augmenter nostre mal, de peur de faire recognoistre la
		bonne intelligence qui estoit entre nous, il n’osoit addresser sa
		parole à moy, quoy que ses yeux ne partissent jamais de dessus
		mon visage. Ceux qui l’oyoient, et qui ne sçavoient le subject qui
		le divertissoit ainsi, et qui luy alienoit l’esprit, rioient de ses
		discours si mal à propos, mais moy j’en avois compassion.</p>
		<p>Enfin me souvenant que quelquesfois, pour vouloir trop faire le fin, on
		descouvre sa finesse, j’eus peur que l’on ne s’apperceust de l’occasion
		pour laquelle il ne parloit point à moy, de sorte que je pensay
		estre à propos d’addresser ma parole à luy, comme indifferemment
		faisoient toutes autres. Je luy demanday doncques d’où procedoit cette
		grande tristesse, de laquelle chacun se prenoit garde: Je vous asseure, me
		respondit-il en souspirant, que c’est d’envie. – Je n’eusse jamais
		pensé, respondis-je,-qu’une personne pleine de merite peust
		porter envie à quelqu’un. Mais de qui et de quoy estes-vous envieux? –
		De vostre chariot, me dit-il, qui va vers les Libicins, et qu’il ne me
		soit permis d’y aller, encore que ce soit ma patrie. – Et quoy?
		repliquay-je, estes-vous si amateur de vostre patrie, que mesme vous
		portiez envie à une chose insensible? – Que voulez-vous que je
		fasse, me dit-il, si mesme ces choses que vous me dites sont plus heureuses
		que moy? – Le Ciel, adjoutay-je, fait toutes choses pour le mieux. –
		C’est la consolation, respondit-il, qu’on donne tousjours aux
		malheureux; toutesfois je vous asseure que ce [390/391]
		mieux-là ne sera jamais tant desiré de moy que son contraire. – Les malades
		aussi, luy dis-je, en font de mesme: ils trouvent les medecines
		arriéres, et l’on leur donne pour leur salut le plus souvent le contraire de ce
		qu’ils desirent. – II y a bien de la difference, me respondit-il, des
		maladies du corps à celles de l’esprit; car celles du corps se
		guerissent par leurs contraires, et celles de l’esprit par la
		possession de la chose qui luy fait le mal. Si l’ambition nous blesse,
		y a-t’il quelque meilleur remede pour en guerir, que de posseder la
		chose qui est ambitionnée? Si la beauté nous offense,
		rien ne nous peut guerir si promptement que la possession de cette mesme
		beauté; et c’est pourquoy l’on dit que les desirs assouvis au commencement
		s’alentissent, et en fin s’assoupissent entierement. De sorte qu’aux
		maux de l’esprit, tout ce qui nous blesse a la proprieté du
		scorpion, qui porte la guerison de la blesseure qu’il a faicte. – II y a si
		long-temps, interrompit Clarine, que vous estes hors de vostre patrie,
		et de quoy vous souvenez-vous maintenant d’en estre si fasché?
		– Vostre voyage, dit-il, en souspirant, en est cause, qui m’en
		rafraischit la memoire. Ceux qui oyoient nos discours, ne les
		tentendoient pas; il est vray que si ma mere n’eust esté
		distraitte par les demandes et par les discours des deux compagnons d’Arimant, il
		ne faut pas douter qu’elle n’eust bien recogneu ce qu’il vouloit dire.
		Et toutesfois pour les interrompre, car elle oyoit bien que nous
		parlions ensemble, elle ne voulut leur permettre de passer plus outre
		quoy qu’ils dissent que leur chemin s’addressoit par là, mais
		elle les pressa de sorte qu’elles les contraignit de nous laisser. Je cogneus
		bien alors que c’est avec beaucoup de raison que l’esloignement de la
		personne aymée est dit une mort, non seulement à la
		douleur que je ressentis en cette separation, mais aussi à ce que devint
		Arimant; car il perdit toute couleur, et presque le sentiment, demeurant de telle
		sorte hors de luy-mesme qu’il ne peut ny me dire adieu, ny à
		personne de la compagnie. Ce qui fut par ma mere expliqué à
		incivilité, et peut-estre à dessein, quoy qu’elle creust le contraire. Quant
		à moy, je scavois bien qu’en penser, espreuvant
		en moy-mesme la rigueur de cette cruelle separation.</p>
		<p>Je ne vous raconteray point icy ny les desplaisirs d’Arimant, ny ceux
		que je souffris en cette absence, parce que le temps de ce promenoir
		seroit trop court; mais, Hylas, vous le pourrez juger, tant par ce qui
		s’estoit passé, que’par les choses qui suivirent. [391/392]</p>
		<p>Nous tombasmes tous deux malades, mais Arimant beaucoup plus que moy,
		car mon mal ne fut qu’une certaine langueur qui m’abbatit si fort avec
		le temps, qu’on craignoit que je devinsse hectique. Luy, au contraire,
		prit un mal si violent, qu’en peu de jours il se trouva à
		l’extremité. En cest estat, chacun pensoit qu’il deust mourir; et luy-mesme ayant
		cette creance, et ne voulant partir de cette vie sans mon congé,
		il s’efforça de m’escrire cette lettre.</p>
	</div>
	<div class="contentli">
		<milestone type="space"/>
		<head type="chapitre">LETTRE d’Arimant</head>
		<h3>à Cryseide.</h3>
		<milestone type="space"/>
		<p>La fortune semble de se lasser, elle veut mettre fin
		à mes peines; n’y consentirez-vous, pas, madame, et ne me donnerez-vous pas congé
		de sortir de ces continuelles peines? Je vous en requiers par cette
		affection qui me porte au tombeau, et qui ne diminuera jamais, quoy que mes cendres deviennent.</p>
		<milestone type="space"/>
	</div>
	<div class="contentl">
		<p>Ceste lettre si courte et fort mal escrite, cutre le bruit
		commun de la grandeur de son mal; faillit à me faire mourir, et ce fut bien
		alors que Clarine eut de la peine à me consoler. Je luy fis
		promptement response, et pour scavoir l’estat de son mal, je priay Clarine
		d’envoyer quelqu’un de ma part avec celuy qui m’apporta cette lettre
		pour revenir incontinent nous en dire des nouvelles. Je luy escrivis ainsi:</p>
	</div>
	<div class="contentli">
		<milestone type="space"/>
		<head type="chapitre">LETTRE de Cryseide</head>
		<h3>à Arimant.</h3>
		<milestone type="space"/>
		<p>Vous m’aviez tous jours asseurée qiie vous
		feriez tout ce que je vous ordonnerois. Je vous commande de vivre,, afin que vous me puissiez plus
		longuement servir. Je verray s’il y a quelque chose qui ait plus de
		pouvoir sur Arimant que moy.</p>
		<milestone type="space"/>
	</div>
	<div class="contentl">
		<p>Nous sceusmes par le retour de celuy que nous y avions
		envoyé, qu’apres avoir esté sur le sueil du tombeau, il ayoit eu tant, de force
		que le mesme jour qu’il y estoit arrivé, il avoit eu une crise, qui
		donna bonne esperance de son salut, et que le jour d’apres [392/393] on le
		tenoit presque hors de danger. Quant à moy qui me flattois, je
		creus que le contentement que ma lettre luy avoit rapporté, en avoit
		esté la cause, mais, que cela fust ou ne fust pas vray, il est certain que
		depuis je sceus son entiere guerison, qui me rapporta bien un si grand
		contentement, que je commençay aussi de mon costé
		à me r’avoir, et sembla que nous eussions eu quelque sympathie de tomber malades, et de
		guerir tous deux en mesme temps.</p>
		<p>Mais voyez, Hylas, comme je suis nee soubs une malheureuse
		destinée! Lors que j’arrivay en la maison de Rithimer, et que sa femme me vit si
		defaite, tant pour la longueur du chemin, que pour le mal qui m’estoit
		survenu, mais plus peut-estre pour l’esloignement de celuy que
		j’aymois, elle fut d’avis que, sans me laisser voir, l’on me fist
		guarir, et qu’on ne parlast point cependant du mariage qu’elle avoit
		intention de faire, puisqu’elle pensoit que la beauté que l’on
		disoit estre en moy, seroit celle qui y feroit plustost resoudre Clorange
		(ainsi se nommoit celuy qu’elle me vouloit faire espouser). Et depuis,
		me voyant empirer, l’on n’en fit point de semblant, jusques à ce
		que je commençay à me r’avoir, et que peu à peu j’allois
		reprenant le visage que je soulois avoir. Soudain ma mere qui. le desiroit
		passionnément en mit,le propos en avant, et asseura que dans peu de jours je serois en
		bon estat. Et il advint, pour mon mal-heur, comme elle dit, parce que
		je fus advertie par Arimant qu’il me viendroit voir, ou
		desguisé, ou autrement, en sorte qu’il ne seroit point recogneu. Cette esperance me
		redonna entierement la santé et le mesme visage que je soulois
		avoir, si bien que l’on commença à me faire voir, et il est vray
		que plusieurs d’abord jetterent les yeux sur moy, et mesme Rithimer, comme depuis je
		recogneus. Sa femme en mesme temps mit en avant ce mariage, le proposa
		à Rithimer, et le pria, parce que j’estois sa parente, de le
		vouloir faire reussir. Luy qui avoit quelque dessein sur moy, encores qu’il
		vist Clorange si difforme et si mal fait, ne laissa de l’appreuver,
		pensant que tant moins j’aymerois mon mary, tant plus aisément
		viendroit-il à bout de ce qu’il desiroit. Et feignant de ne le
		faire que pour complaire à sa femme, envoyé querir Clorange, le
		luy propose, le luy conseille, et en mesme temps l’y fait résoudre.</p>
		<p>Je ne sçay si ce qu’on nommoit beauté en moy, ou mon
		malheur; en fut cause; tant y a que le tout fut conclu avant que [393/394] l’on m’en
		dist’un seul mot. Voyez comme le Ciel se mocque des propositions des
		humains. Lors que je me figure de recevoir le plus de contentement,
		c’est lors, que je me vois accablée du
		plus grand malheur qui m’eust peu arriver.</p>
		<p>Ma mere, un soir que j’estois preste à me mettre au lict, me vint
		trouver dans ma chambre, et apres m’avoir representé les
		incommoditez de nostre maison, qu’elle feignoit expressement tres-grandes et telles
		qu’elle vouloit, l’aage qui commençoit à me presser, le
		peu de partis qui se rencontroient, le grand contentement qu’il y avoit d’entrer dans
		une maison riche et acco-modée, elle me vint proposer Clorange;
		et en le proposant, me dit que Rithimer et sa femme en avoient conclu le
		mariage, et que dans deux jours les nopces se feroient, qu’elle m’en
		avoit bien voulu advertir, afin que quand Rithimer me feroit l’honneur
		de m’en parler, je ne fusse pas si sotte defaire un mauvais visage, ou
		de n’user des remerciements tels que meritoit la peine qu’il luy avoit
		pieu de prendre pour moy. Qu’encores que Clorange eust le corps un peu
		mal faict, il avoit tant d’autres conditions qui le rendoient
		estimable, qu’il ne faloit pas en faire semblant. Qu’il estoit si
		amoureux de moy, que je ferois de luy tout ce que je voudrais, pourveu
		que je le sceusse un peu flatter. Bref, Hylas, elle n’oublia rien
		à me dire de tout ce qu’elle creut me devoir convier à ce mariage;
		et sans attendre ma response, s’en alla coucher à l’heure mesme,
		s’asseurant bien que d’abord je n’en serois pas fort contente, mais croyant aussi
		que la nuict m’apporteroit la resolution qu’elle desiroit.</p>
		<p>0 dieux! Hylas, quelle devins-je, oyant ces nouvelles! Encores me
		fut-ce du soulagement que ma mere s’en allast, car je peus avec plus de
		liberté pleurer et me plaindre. Toute vestue que j’estois, je me
		jettay sur le lict, m’abouchay sur le chevet, et de peur d’estre ouye, je
		mordois le linceul, et m’en remplissois la bouche; mais tout cela
		n’empescha que Clarine qui en avoit esté advertie, ne s’en prist
		garde. Et venant vers moy, elle voulut me dire quelque chose pour-me consoler,
		mais relevant la teste vers elle, je luy dis: Tay-toy, Clarine, je te
		supplie, qu’il te suffise que mon mal-heur me tourmente assez sans que
		tu t’en mesles. Laisse-moi plaindre le peu de temps que j’ay à
		vivre le mal que je ne sçaurois assez pleurer. Elle qui m’aimoit
		tendrement, et qui sçavoit bien le sujet que j’avois de m’affliger: Je ne
		viens pas, dit-elle, en dessein de vous consoler, mais seulement pour vous
		[394/395] mettre au lict, afin que l’on vous y vienne, moins
		importuner. – II vaudrait mieux, repliquay-je, si
		cela est, que tu me misses au tombeau.</p>
		<p>A ce mot, sans me bouger, je me laissay deshabiller, comme si j’eusse
		esté morte, car le mal que je ressentois s’estoit de telle sorte
		saisi de moy, que mesme je ne pouvois pleurer. Mais quand je fus au lict, et
		que je n’eus plus la lumiere devant les yeux, ce fut alors que mes
		larmes commencerent à me noyer le sein, et à mouiller de
		sorte mon lict, que j’estois toute en eau. D’un costé, Arimant se
		representoit à cioy accompagné de tous ses merites, et de tous les tesmoignages
		d’affection qu’il m’avoit rendu; de l’autre costé Clorange,
		avec toutes ses deformitez et laideurs. Et alors voyant la difference qu’il
		y avoit de l’un à l’autre, j’en trois en de si grands
		desplaisirs que veritablement je fus bien assistée des dieux, de ne me point
		laisser aller à un violent desespoir. Toute la nuict je ne fis que
		plaindre, et le jour me trouva dans le lict sans avoir peu clorre l’œil.</p>
		<p>En fin, voyez à quoy une grande affection nous porte quelquefois
		! Je me resolus de mourir, sçachant bien que ma mere, pour quelque
		supplication que je luy peusse faire, ne changeroit point de resolution
		; et ne me pouvant figurer que mon affection, ny celle d’Arimant peust
		supporter cet outrage, je pensay qu’il valoit mieux mourir une fois que
		de remourir tous les momens qui me resteroient de vie.</p>
		<p> Le matin donc estant venu, quand je vis que Clarine et la plus-part de
		ceux du logis estoient allez au temple comme de coustume, et qu’ils ne
		m’avoient laissé pour me garder qu’un jeune enfant qui me
		soulpit servir, je l’appellay, et luy dis que je le priois d’aller promptement
		querir un chirurgien, sans en rien dire à personne. Le petit n’y
		manqua point, et lors qu’il fut entré: Nostre maistre, luy- dis-je,
		j’ay un grand mal de teste, je vous prie, evantez-moy un peu la veine du bras,
		car j’ay accoustumé de faire ainsi, quand ce mal me vient, et je
		suis incontinent guerie. Luy qui me vit toute rouge, et les yeux chargez, le
		creut facilement, et sans se le faire dire deux fois, m’ouvre la veine,
		et puis me bande le bras, et s’en alla. Mais il ne fut pas si tost hors
		du logis que je r’appellay ce jeune garçon, et luy dis que je le
		priois de m’en aller querir un autre, parce que celuy-là ne m’avoit pas
		bien servie. L’enfant s’y encourut pensant bien faire, et me l’emmena
		incontinent. Je1 luy fis la mesme harangue que j’avois faicte [395/396]
		à l’autre, et cestuy-cy, aussi prompt que le premier, m’ouvre
		l’autre bras que je luy presente, luy cachant celuy où j’avois
		desjà esté-saignée, et puis soudain il se retira.</p>
		<p>Alors croyant avoir mis l’ordre qu’il falloit pour finir plus
		promptement, et plus asseurément mes jours, je fais tirer les
		rideaux, et serrer les fenestres, faignant que la clarté me faisoit mal.
		Mais incontinent je me desbande les deux bras, et oste les compresses, et
		tout ce qui pouvois empescher le sang de couler, m’estant voulu ouvrir
		les deux bras pour mourir tant plustost, et de peur aussi que s’il n’y
		en eust eu qu’un, le sang peut-estre se fut arresté de
		soy-mesme, comme il advient quelquesfois en semblables occasions. La premiere chose qui
		me vint devant les yeux estant en cest estat, fut le desplaisir
		qu’Arimant auroit de ceste nouvelle. Et parce que je creus que ce luy
		seroit un grand soulagement de scavoir que je mourrois en l’aymant, je
		pris promptement mon mouchoir, et l’estendant sur le lict, je trempay
		le doigt dans mon sang, et j’escrivis, fust bien ou mal, ces trois
		paroles: TIENNE JE MEURS, ARIMANT, qui fut tout ce que je pus faire,
		car incontinent les yeux commencerent à me troubler, et le cœur
		à me deffaillir, de sorte que je perdis toute cognoissance. Je me souviens
		toutesfois que ma derniere imagination fut que, regrettant Arimant, et
		rien que luy seul, je dis assez haut: Fortune enfin la victoire est mienne!</p>
		<p>Depuis ce mot là, je demeuray comme morte, et sans doute
		c’estoit fait de ma vie, si Clarine ne fust entrée dans la chambre, qui,
		sçachant bien que tout mon mal procedoit du desplaisir que j’avois de perdre
		Arimant, me venoit apporter de ses nouvelles, ayant eu de ses lettres
		par celuy qui m’en avoit apporté l’autre fois. Mais quand elle
		ouvrit les rideaux, et qu’elle vit tout en sang alentour de moy, car les
		fenestres mal closes laissoient entrer assez de clarté pour le
		voir, ô dieux! quel cry fit-elle! Il fut tel que ceux qui estoient dans la
		chambre de ma mere qui touchoit celle où j’estois, s’effrayerent
		de l’ouyr, et accoururent, pour en scavoir le subject. O dieux!
		s’escrioit-elle, elle est morte! Cryseide est morte! Et battant des
		mains, et puis s’arrachant le poil, elle couroit par la chambre sans
		scavoir ce qu’elle faisoit.</p>
		<p>Les fenestres furent incontinent ouvertes, et chacun accourut autour de
		moy. Ils virent bien que j’estois toute en sang, mais ne se pouvans
		imaginer qu’il vinst du bras, ils furent long-temps à chercher
		la blessure. Clarine cependant jettant la main sur le [396/397] mouchoir,
		et le desployant, vit ce que j’y avois marqué du doigt, qui,
		encores que mal escrit, se pouvoit toutesfois lire avec un peu de peine. Elle
		le mit en sa poche pour empescher que personne ne le vist, et courant
		hors de la chambre vers ma mere, l’advertit de cet accident. De
		fortune, elle rencontra celuy qui luy’avoit apporté la lettre
		qu’Arimant m’escrivoit, qui luy demandant response, parce que son
		maistre luy avoit commandé de retourner le plus promptement
		qu’il pourroit: C’est, dit-elle, toute en pleurs et toute eschevelée,
		une triste response que celle que tu porteras à ton maistre cette
		fois. Cryseide est morte parce qu’on la vouloit forcer d’espouser Clorange.
		Porte luy ce mouchoir, où il verra escrit de la main et du sang
		de Cryseide le subject qu’il a d’en aymer la memoire.</p>
		<p>A ce mot, avec des pleurs extremes et des cris, elle alla advertir ma
		mere qui estoit alors avec la femme de Rithimer. Tous trois, oyans ces
		pitoyables nouvelles, furent surpris d’un grand estonnement; mais le
		prince tout transporté courut le premier où j’estois, et
		me voyant toute en sang, de fortune il me prit par le bras pour me relever, et
		trouvant ma manche toute pleine: Elle s’est coupée les veines,
		cria-t’il. Et incontinent me retroussant luy-mesme la chemise, trouva
		que le sang ne couloit plus parce qu’il s’estoit fige sur la playe, et
		je croy que cela fut cause de me sauver la vie. Car soudain qu’il en
		eut osté le sang, il vit qu’il commençoit à
		saigner encore; il mit le doigt dessus, et dit à Clarine qu’elle en fist de mesme à
		l’autre bras, car il voyoit l’autre manche aussi sanglante que celle qu’il tenoit. Et
		m’ayant fait apporter de l’eau fraische: Pour certain, dit-il, elle
		n’est pas encore morte, je sens qu’elle est un peu chaude. Et m’en
		jettant contre le visage, et puis me frottant les temples et le pouls
		avec des eaux imperiales, et autres semblables, il sentit que le pouls
		commença de me revenir, et soudain je commençay de
		respirer: Elle revient, dit-il, qu’on fasse appeller des medecins, car si elle est
		secourue, elle ne mourra pas. Et envoyant message sur message, ma
		chambre fut incontinent pleine de medecins et de chirurgiens, qui
		userent d’une telle diligence autour de moy, qu’avant qu’il fust nuict,
		je revins du tout et repris la cognoissance que j’avois perdue, sans
		que jamais Rithimer partist d’autour de moy qu’il ne me vist hors de
		danger. Depuis il me dit qu’il ne m’avoit jamais veue si belle,
		qu’estant en cet estat, toute souillée de mon sang, car la
		rougeur du sang me faisoit paroistre si blanche, [397/398] et la blancheur de mon
		visage donnoit une couleur si vermeille au sang, qu’il sembloit que
		l’un adjoustoit de la beauté à l’autre, outre que la pitié de me
		voir reduite en cet estat luy augmentoit l’amour sous le voile de la compassion.</p>
		<p>Mais lors que je fus un peu remise, sa femme et ma mere, toutes
		effrayées, me demanderent qui m’avoit mise en cet estat. Si
		j’eusse voulu parler, peut-estre que je l’eusse bien faict, en
		m’efforçant un peu, mais sçachant que c’estoient elles qui estaient la cause de
		mon mal, je fis semblant, pour eviter leur importunité, de ne les
		ouyr point, ny de ne pouvoir parler. Ce que peut-estre recognoissant l’un de
		ces vieux et experimentez medecins, il leur dit qu’il me falloit faire
		prendre quelque chose, et me laisser reposer, parce que le parler me
		pourroit peut-estre faire beaucoup de mal.</p>
		<p>Il fut fait comme il l’avoit dit, et cependant Rithimer s’enquit du
		jeune garçon qui me gardoit, s’il ne s’estoit point apperceu de
		ce que j’avois fait. Luy qui craignoit d’estre chastié s’il confessoit
		la verité, dit que non, et que seulement je luy avois
		commandé de fermer les rideaux et les fenestres. Cela fut cause que Rithimer faisant venir
		Clarine: N’abandonnez pas, dit-il, Cryseide, car elle veut mourir, et
		si vous n’y prenez bien garde, elle se demandera encore les bras. –
		Seigneur, luy dit-elle, si vous voulez, vous pouvez bien luy redonner
		la vie qu’elle perdra sans doute, si ce n’est à cette heure, et
		de cette sorte, ce sera bien tost, et de quelqu’autre façon. – Je
		jure, dit-il, par la vie d’Anthemius, qu’il n’y a chose que je ne fasse pour
		cela. Elle qui creut avoir trouvé une bonne occasion: Seigneur,
		dit-elle, ne me descouvrez point, s’il vous plaist, mais croyez que
		Clorange est cause de sa mort, et qu’elle choisira plustost le tombeau,
		que luy. – Et pensez-vous, respondit Rithimer, que Clorange soit cause
		d’une si genereuse action? – N’en doutez point, seigneur,
		repliqua-t’elle, et si vous en voulez voir la verité, prenez
		garde au changement de visage qu’elle fera lors que je le luy diray à
		l’oreille. Alors s’approchans tous deux du lict, et faisans retirer chacun
		d’autour de moy, elle me dit tout bas: Cryseide, consolez-vous,
		Rithimer jure par la vie d’Anthemius, que vous n’espouserez jamais Clorange.</p>
		<p>J’estois si foible que je ne pouvois mouvoir que les yeux, mais cette
		bonne nouvelle me toucha de sorte que les eslevant au Ciel, il sembloit
		que je le remerciasse d’une si grande grace: et puis [398/399] les
		tournant vers Rithimer, je m’efforçay de luy dire: Seigneur,
		sera-t’il vray? – Ouy, ma mignonne, me dit-il, et je le vous jure, non seulement
		par Anthemius, mais par le chef de mon pere, et par tout ce qui me peut
		estre plus sainct. – Je vivray donc, repliquay-je – Vivez, me
		respondit-il, et soyez certaine que je consentiray plustost à ma
		mort qu’au contraire de ce que je vous ay promis.</p>
		<p>A ce mot je changeay toute de visage, et deslors on me vit reprendre la
		vigueur comme par miracle. Rithimer admira ceste resolution en moy, et
		appellant sa femme et ma mere: Voyez-vous, leur dit-il, qu’on ne parle
		plus du mariage de Cryseide et de Clorange, je jure que je consentiray
		plustost à la perte de toute ma fortune qu’à cette si peu
		convenable alliance. Elles voulurent repliquer, mais il interrompit: Je l’ay
		juré par la vie d’Anthemius, par le chef de mon pere, et par tout ce qui
		peut estre de plus sainct; il ne faut point en parler d’avantage, et
		qui fera autrement, je luy donneray cognoissance qu’il me fera
		desplaisir. Elles s’en allerent toutes deux sans dire un seul mot.</p>
		<p>Rithimer, ne pouvant assez estimer l’extreme resolution que j’avois
		prise, augmenta de sorte la bonne volonté qu’il me portoit, que
		deslors on peut dire que veritablement il fut amoureux de moy. Il s’en alla, et
		retourna cent fois pour voir en quel estat j’estois, et ordinairement
		tout seul. Et parce qu’il n’osoit parler à moy, de peur que cela
		ne me fist mal, il entretenoit Clarine quelquefois il luy demandoit, comment
		elle avoit recogneu que le mariage de Clorange m’avoit faict prendre
		ceste resolution, et d’autres fois, il la remercioit de l’en avoir
		averty. Bref, il monstroit si clairement par son inquietude la grandeur
		de son affection, que sa femme s’en apperceut, et Clarine aussi. Quant
		à moy, je prenois toutes ses actions comme venans de la compassion que
		cet accident avoit causée en son ame genereuse, outre que l’estat où
		j’estois ne me permettoit pas de faire de grands discours, car j’estois
		encore tellement abbatue, que je ne voulois que dormir et me reposer.</p>
		<p>Je demeuray deux ou trois jours de cette sorte, sans me souvenir du
		mouchoir où j’avois escrit avec le doigt de mon sang; mais un
		matin que je commençois à me remettre un peu; il me revint en
		la memoire, et parce que Clarine qui ne m’abandonnoit jamais m’ouyt souspirer, elle me
		demanda si je ressentais quelque [399/400] nouveau mal. Le mal, luy
		dis-je froidement, est dans l’esprit. Mais, Clarine, dites-moy, je vous
		supplie, fustes-vous la premiere qui me trouvastes en l’estat où
		je m’estois mise? – Et qui est-ce, me dit-elle, qui a plus de soing de
		vous? – Je sçay bien, luy respondis-je, que c’est Clarine.
		Mais, continuay-je, puis que vous fustes la premiere, ne vistes-vous point un
		mouchoir qui estoit marqué de mon sang? – Ah! dit-elle, ouy,
		je l’ay veu, et vous, me faites souvenir que j’ay fait une grande faute, et
		à laquelle il faut remedier promptement. Car sçachez, dit-elle, ma
		maistresse, que le matin que ce mal-heur arriva, Arimant vous avoit
		escrit, et j’ay icy la lettre; je venois toute joyeuse la vous
		apporter, mais, quand je vous trouvay en cet estat, je fus si surprise
		que je courois par la maison comme une folle, criant et me tourmentant.
		De fortune estant ainsi hors de moy, je rencontray celuy qu’Arimant
		vous avoit envoyé, qui, ne sçachant ce qui vous estoit
		arrivé, me pressoit d’avoir response. Je luy dis que vous estiez morte, et luy
		donnay le mouchoir duquel vous parlez, pour le porter à son
		maistre en tesmoignage de vostre amitié. – Et Arimant, repris-je alors, a
		mon mouchoir? – II l’a sans doute, me dit-elle, car il y a trois jours que
		je le donnay. – 0 dieux! m’escriay-je, voilà la perte d’Arimant ! Que
		pensez-vous, Clarine, qu’il devienne, voyant ceste asseurance de ma mort?</p>
		<p>Elle demeura muette pour quelque temps, en fin elle me respondit:
		II est certain que si ce jeune homme s’en est allé sans demander
		plus particulierement de vos nouvelles, il luy aura porté celles de
		vostre mort. – Et à qui, repris-je, voudriez-vous qu’il s’en fust
		enquis pour en sçavoir de plus certaines qu’à vous mesme?
		Veritablement, Clarine, vous fistes là une grande faute, et la seconde n’est guiere
		moindre, lors que, me voyant estre hors de danger, vous ne l’en avez point
		adverty. Qu’esperez-vous que fasse ce pauvre chevalier? Nous orrons
		dire qu’il aura fait quelque extreme resolution, et Dieu vueille
		qu’elle ne soit telle qu’elle me convie à le suivre! – Ma
		maistresse, me dit-elle, je vous en demande pardon, le desplaisir que j’avois de
		vostre mort estoit tel, que je me resolvois à vous suivre, et
		j’avoue que j’envoyay ce mouchoir à Arimant expres pour le convier d’en
		faire de mesme. Il est bien vray que depuis je l’en devois avoir adverty,
		mais j’ay esté de telle sorte employée aupres de vous,
		que je ne me suis souvenue non pas mesme de manger. – Or sus, luy dis- [400/401] je,
		escrivez luy de ma part, et si je puis, j’y mettray un mot de ma main.</p>
		<p>Clarine alors, prenant la plume et le papier, apres avoir fermé
		la porte, de peur que quelqu’un ne nous surprist, luy escrivit ce peu de mots à la haste.</p>
	</div>
	<div class="contentli">
		<milestone type="space"/>
		<head type="chapitre">LETTRE de Clarine</head>
		<h3>à Arimant.</h3>
		<milestone type="space"/>
		<p>Je m’en desdis, Arimant, Cryseide vit encores, et m’a
		commandé de vous en advertir. Elle mourut certes quand je vous manday, mais les dieux
		l’ont ressuscitée pour vous. Vous estes le plus heureux
		chevalier qui vive, estant aymé de la plus belle dame de l’univers, et
		seulement malheureux pour ne pouvoir estre tesmoing de vostre bon-heur.</p>
		<milestone type="space"/>
	</div>
	<div class="contentl">
		<p>Alors prenant à toute force la plume avec beaucoup
		de peine, j’escrivis ce peu de paroles: Je vis, Arimant, et pour un seul Arimant. Et
		soudain l’ayant bien cachettée, elle faict partir en toute
		diligence celuy qui desja y avoit esté une autre fois, luy commandant
		surtout de luy bien dire par le menu ce qui estoit arrivé, et de faire une
		extreme diligence. Apres, voyant que personne n’estoit encore dans la chambre,
		nous ouvrismes la lettre qu’auparavant il m’avoit escrite, et nous
		trouvasmes qu’elle estoit telle:</p>
	</div>
	<div class="contentli">
		<milestone type="space"/>
		<head type="chapitre">LETTRE d’Arimant</head>
		<h3>à Cryseide.</h3>
		<milestone type="space"/>
		<p>N’avoir tout le jour que des frayeurs, et des terreurs
		paniques, et toute la nuict vous voir toute en sang, et avec un pied dans le
		cercueil, me faire signe que je vous suyve, me trouble de sorte que je
		ne puis appeller vie celle que je passe esloigné de vous.
		J’envoye ce porteur pour sçavoir comme se porte celle à qui je suis,
		je le suivray de si près, que j’espere le trouver à son retour à
		my chemin. Il faut qu’à ce coup la haine de Rithimer envers les miens cede à
		l’amour que je vous porte. [401/402]</p>
		<milestone type="space"/>
	</div>
	<div class="contentl">
		<p>Cette lettre me consola infiniment pour plusieurs
		occasions: l’une, que je pensay que plus il s’approcherait du lieu où
		j’estois, tant plustost aussi sçauroit-il que le bruit de ma mort estoit
		faux; l’autre, que je cogneus que veritablement il m’aymoit parce
		que les dieux n’envoyent jamais ces presages qu’à ceux qui y ont
		quelques interests; et enfin, pour l’esperance que j’avois de le veoir
		bien-tost, et luy pouvoir communiquer un dessein que j’avois faict.</p>
		<p>Mais cependant son homme fit une telle diligence que, marchant et nuict
		et jour, il le trouva encores en sa maison, prest toutesfois de partir
		le lendemain. Il estoit de fortune encores au lict, et ce jeune homme
		s’approchant de luy: Seigneur, luy dict-il, j’ay de grandes choses
		à vous dire, faict es sortir tous vos gens d’icy.</p>
		<p>Et lors, le leur ayant commandé et fermé la porte par le
		dedans, Arimant le voyant tout effroyé, soupçonnant quelque grand
		accident, s’estoit à moitié relevé sur le lict et comme
		devinant son mal: Est-elle morte, luy demanda-t’il, ou vit-elle encore? Alors ce jeune
		homme, fondant de larmes et luy presentant mon mouchoir: Hélas!
		seigneur, respondit-il, voilà qui vous dira ce que la douleur
		m’empesche de pouvoir proferer. Et lors s’abouchant sur une table, se
		mit à sangloter comme s’il eust voulu mourir. Mais Arimant, despliant
		ce mouchoir, et au commencement le voyant tout taché de sang, et
		enfin, lisant ce que j’y avois escrit du doigt: TIENNE JE MEURS, ARIMANT. O
		dieux! dit-il, elle est donc morte. Et lors, tombant à la renverse
		dans le lict, il demeura comme mort.</p>
		<p>Ce jeune homme, apres avoir cessé un peu ses pleurs, et prenant
		garde que le chevalier ne disoit mot, courut vers luy, et le trouvant
		esvanouy, le relevé sur le lict, l’appelle et le tourmente pour
		le faire revenir. Mais voyant qu’il n’en faisoit point de signe, et
		craignant qu’il ne luy mourust entre les bras, il met promptement le
		mouchoir sous le chevet, et court à la porte appeller du secours; tous
		ceux de la maison y accoururent, car il estoit extremement aymé
		de tous, et luy apporterent tant de remedes qu’en fin ils le firent
		revenir. Le premier mot qu’il dict, ce fut un hélas! mais
		incontinent, se prenant garde que la chambre estoit pleine de gens, il retint et les
		larmes et les plaintes, ne voulant en donner cognoissance à
		personne. Et parce que la contrainte le trayailloit presque autant que son propre
		mal, il [402/403] les pria tous de le laisser reposer, leur disant
		qu’il ne vouloit personne que ce jeune homme avec luy.</p>
		<p>Eux qui ne se doutoient point de l’occasion de son mal, et qui ne
		pensoient pas que ce fust autre chose qu’une defaillance qui, ayant
		faict son cours, ne pouvoit plus luy faire du mal, luy obeyrent
		incontinent. Et lors se voyant seul: Qu’est devenu, dict-il, ce
		mouchoir? – Seigneur, respondit le jeune homme, je ne veux plus vous
		le faire veoir, puis que sa veue vous rapporte tant de desplaisir. – O
		mon amy, reprit Arimant, que celuy-cy est peu de chose au prix de ceux
		que je me prepare! – Non, non, continua-t’il, donne-le moy seulement,
		car au lieu d’augmenter mon mal, il me soulage, voyant qu’elle a eu
		memoire de moy au dernier moment de sa vie. Et lors le luy remettant
		entre les mains: O mouchoir, dict-il, qui me representes le plus grand
		de mes desastres, quel nom te dois-je donner qui responde aux effects
		que tu produicts en moy? Et là, s’estant teu quelque temps
		tenant les yeux fermes sur les paroles de sang, tout à coup en le baisant,
		il dit: Je t’entends bien, interprete du cœur qui t’envoyé, tu me
		convies de faire le mesme chemin, je n’ay garde de te refuser, je suis prest
		à faire ce voyage, je ne me deuls sinon que tu m’ayes voulu devancer, ou
		pour le moins que nous ne l’ayons faict de compagnie.</p>
		<p>Et lors, se tournant vers ce jeune homme: Mais, luy, dit-il, mon amy,
		tu ne me dis point comment cet accident est arrivé?</p>
		<p>– Seigneur, respondit-il, s’il vous plaist vous donner un peu de repos,
		et que vous me promettiez que cela ne vous affligera point d’avantage,
		je vous diray tout ce que j’en sçay. – Non, non, reprit soudain
		Arimant, il n’y a rien qui puisse agrandir ny diminuer ma douleur,
		dis-moy seulement tout ce que tu en sçais.</p>
		<p>– Je vous diray donc, continua ce jeune homme, que j’arrivay là
		de bon matin, et que suivant le commandement que vous m’en aviez faict, je
		pris, garde lors que Clarine alloit au temple, où je luy mis la
		lettre que vous escriviez, si discretement dans la main, que personne ne s’en
		aperceut, et l’ayant priée de me faire promptement avoir ma
		responce, elle me dit que ce matin mesme je l’aurois. Incontinent apres j’allay
		dans le logis de Rithimer, car c’est où elle loge; mais
		à peine y fus-je entré, que j’ouys un grand bruit du costé de
		Cryseide. Je montay les escaliers et je trouvay Clarine toute en pleurs, et toute
		eschevelée, et aussi tost qu’elle me vit: C’est, dit-elle, une
		triste responsé que celle [403/404] que tu porteras à ton
		maistre. Geste fois fois Cryseide est morte, parce qu’on la vouîoit forcer d’espouser
		Clorange; porte luy ce mouchoir, où il verra escrit de la main
		et du sang de Cryseide le subject qu’il a d’en aymer la memoire. A ce mot,
		toute en pleurs et criant comme une folle, elle passa en une autre chambre.</p>
		<p>– O dieux! s’escria le chevalier, faut-il que je vive seulement pour
		ouyr ces nouvelles? Mais continue, dit-il, je te prie. – Vous pouvez
		croire, dict le messager, que je demeuray grandement estonné, et
		toutesfois pour en sçavoir plus de verité, je m’arrestay
		encore un peu en ce mesme lieu, et je vis sortir trois ou quatre personnes de la
		chambre de Cryseide qui, toutes estonnées, et tenans les mains
		joinctes ensemble, disoient: Elle est veritablement morte d’une estrange
		façon. Cela me donna la curiosité, et courage d’y entrer, voyant mesme
		que tous ceux de la maison y accouroient. Je la vis, seigneur, mais ô
		quelle veue! Je la vis morte dans son lict, et tout à l’entour,
		le sang qui mesme avoit coulé jusques en terre. A mesme temps
		Rithimer et quantité de femmes y entrerent, et j’ouy que Rithimer s’escria
		qu’elle s’estoit couppé les veines. J’eus peur alors d’estre recogneu de
		quelqu’un, et parce que vous me l’aviez si expressement deffendu, et
		que je creus ne pouvoir rien apprendre d’avantage, je partis à
		l’heure mesme de la ville, et m’en vins en, toute la diligence qu’il m’a
		esté possible, non pas que je n’eusse beaucoup de regret de vous apporter
		une si mauvaise nouvelle, mais pour ne point manquer au commandement
		que vous m’en aviez faict. – O dieux! s’escria-t’il, alors il n’y a
		donc plus de doute que Cryseide ne soit morte puis que tu l’as veue de
		tes yeux propres? Et comment est-il possible que les dieux ayent
		consenty à cette cruauté? Mais comment se peut-il que
		j’oye ces nouvelles et que je ne meure? Vous, dieux, vous l’avez permis pour ma
		punition, et moy je ne meurs point encores pour souffrir plus par le
		peu de vie qui me reste, que je ne ferois par une prompte mort!</p>
		<p>Il vouloit continuer, lors que son pere qui avoit esté adverty
		de son mal, et qui aymoit ce fils fort tendrement, comme n’ayant enfant que
		luy, et outre cela estant accomply de tant de perfections, s’en vint
		heurter à la porte de la chambre; et parce que ce jeune homme
		en recogneut la voix, il en advertit Arimant qui, se remettant un peu, et
		cachant le plus qu’il luy estoit possible sa douleur, fit ouvrir la
		porte. Les fenestres estoient fermées et les rideaux du lict
		tirez, de sorte que’quand le pere fut dans la [404/405] chambre, il ne peut rien
		remarquer au visage d’Arimant; mais s’approchant de luy, et luy
		prenant le bras, il luy demanda comme il se portoit: Ce ne sera rien,
		luy dit-il, seigneur, j’ay eu une petite deffaillance, je croy que cela
		ne vient que de repletion d’humeurs, à cause que je ne fais
		point d’exercice. Mais si vous le trouviez bon, je croy qu’il me feroit grand
		bien de faire un petit voyage, tant pour dissiper ces humeurs, que pour
		changer un peu d’air, car il est vray que depuis quelques jours je ne
		me sens gueres bien. – Ce sera bien fait, respondit le pere, mais
		où voudriez-vous aller? – II me semble, respondit Arimant, que je ne
		seaurois mieux faire que d’aller vers les Lybicins, tant parce que
		c’est le lieu de ma naissance, qui profite grandement pour le
		changement d’air, que pour le contentement que j’aurois de voir nos
		parents et nos anciens amis. – J’en serois bien-aise, respondit le
		pere, mais je crains la haine que Rithimer nous porte. – Seigneur,
		reprint incontinent le chevalier, n’entrez point en cette doute. Cela
		seroit bon si vous y alliez, mais de moy il ne s’en soucie point, et il
		sçait bien que quand je serois mort, cela n’ad-vanceroit en rien
		ses affaires, outre que j’y demeureray si peu, et tousjours chez mes
		parents et amis, que, quand il en auroit la volonté, il n’en
		aura ny le temps ny la commodité.</p>
		<p>Le pere, croyant ce qu’Arimant disoit, se laissa facilement porter
		à son opinion, ce qui ne rapporta pas peu de bien pour tous, ny peu de
		consolation pour luy, car ayant auparavant resolu de se tuer, il remit
		l’execution de ce qu’il vouloit faire lors qu’il seroit en ce voyage.
		Il s’efforça donc de faire la meilleure mine qu’il peut, et
		partit le lendemain, sans mener avec luy que ce jeune homme qui luy avoit
		porté la nouvelle, et un autre pour le servir à la chambre, disant
		à son pere qu’il iroit plus asseurément avec peu de train, que s’il estoit
		mieux accompagné, parce qu’on ne prendroit pas si tost garde à
		luy. Son dessein estoit d’aller vers les Lybicins en toute diligence pour
		trouver Clorange en quelque lieu qu’il fust, de venir aux mains avec
		luy, et si la fortune luy estoit si favorable que de luy en donner la
		victoire, s’en aller sur le lieu où je serois enterrée et
		là se sacrifier soy mesme à mes cendres. Et veritablement ce fut un
		grand heur que cette vengeance luy vint, en l’ame, car elle retarda la
		volonté, qu’il avoit de se mesfaire, et celuy que je luy
		envoyois eut le loisir de luy porter nos lettres.</p>
		<p>Le lendemain qu’il fut party d’aupres de son pere, la moitié
		[405/406] du jour estant desja passée sans qu’Arimant se souvint de
		manger, ny de reposer, celuy que je luy envoyois le rencontra au passage d’une
		riviere qui s’appelle le Tesin, et sans le recognoistre, l’outrepassa,
		tant parce qu’il ne pensoit pas le trouver ailleurs que dans Eporede,
		que d’autant que le desplaisir luy avoit de sorte changé le
		visage, qu’il estoit mescognoissable, et qu’ayant si peu de suite, il n’eust
		jamais pensé que ce fust Arimant; et Arimant mesme alloit
		tellement pensif, et les yeux de sorte arrestez contre terre, qu’il ne le vit
		point alors qu’il passa aupres de luy. Mais de bonne fortune, celuy qui
		m’estoit venu trouver de sa part, n’en fit pas de mesme, qui l’ayant
		bien remarqué, en vint advertir son maistre, luy disant que s’il
		vouloit, il sçauroit bien au long l’histoire de Cryseide, parce qu’il
		avoit veu celuy qui’ desja une fois luy en avoit apporté des
		nouvelles. – Et que veux-tu, respondit Arimant, que j’en apprenne d’avantage?
		N’est-ce pas assez que je sçay qu’elle est morte?</p>
		<p>Et ainsi, sans tourner seulement les yeux, il continua son
		chemin; mais ce jeune homme qui estoit assez advisé, et
		desireux de sçavoir comme j’aurois esté enterrée, et tout
		le cours de mon histoire, retourna courant vers celuy que j’envoyois, et luy faisant
		cognoissance, luy demanda des nouvelles de Clarine, et comme elle se
		portoit depuis la mort de Cryseide. – Cryseide, dit-il, est en vie et
		se porte bien graces aux dieux. – Cryseide, repliqua l’autre, est en
		vie? – Ouy, reprit-il, elle est en vie et m’envoyé vers ton
		maistre. Alors l’embrassant: O messager de bonnes, nouvelles, que les dieux,
		dit-il, te rendent à jamais content! Suy-moy, je’te supplie, au
		petit pas et j’accourciray ton voyage.</p>
		<p>A ce mot, le jeune homme, donnant des esperons à son cheval,
		cria à son maistre: Arrestez, seigneur, arrestez, que je Vous redonne la vie en
		eschange de la mort qu’autrefois je vous ay apportée. Arimant
		qui ouyt sa voix, et ne peut entendre ses paroles confuses, voyant les battemens
		des mains et la joye qu’il faisoit paroistre en ses actions, demeura
		estonné de ce changement, et lors qu’il fut un peu plus pres de
		luy: Qu’y a-t’il, et qu’est-ce, luy cria-t’il, que tu me veux? – Seigneur,
		s’escria le jeune homme, bonnes nouvelles! Cryseide n’est, point
		morte, elle vous envoyé ce messager. – Cryseide n’est point
		morte? reprit-il, tout, hors de soy, est-il bien possible? – Seigneur, dit
		l’escuyer, il est certain, et voilà celuy qui vous en apporte
		des nouvelles. A ce mot, Arimant tournant les yeux et les mains au Ciel: O
		dieux, con- [406/407] tinua-t’il, soyez-vous à jamais benis et
		louez de ceste faveur que vous me faites! Et à ce mot, celuy que je luy
		envoyois arriva, et le recognoissant: Seigneur, luy dit-il, Clarine
		m’a commandé de vous donner cette lettre.</p>
		<p>Arimant estoit tellement hors de luy-mesme qu’il la receut la main
		toute tremblante, et sans sçavoir ce qu’il faisoit. Enfin se
		souvenant qu’il ne falloit point que ce messager sceust l’affection qu’il me
		portoit, mais qu’il feignit que ce fut à Clarine, il reprit un
		peu ses esprits, et luy demanda de ses nouvelles: Seigneur, luy dict-il, elle
		se porte fort bien, et m’a commandé de vous dire de sa part que
		Cryseide aussi est en fort bonne santé. – Cryseide? repliqua-t’il
		froidement, l’on m’avoit dit qu’elle estoit morte.</p>
		<p>Et à ce mot, ouvrant la lettre de Clarine, quoy qu’il voulust
		dissimuler, si est-ce que son visage donna assez de cognoissance de
		ceste joye inopinée, et plus encores quand il vit le peu de mots
		que je luy avois escrit, sans lesquels il eust pensé que Clarine le
		vouloit tromper; mais reconnoissant fort bien mon escriture, il s’asseura
		entierement que je vivois, encore qu’il jugeast bien que j’estois fort foible.</p>
		<p>Relevant donc les yeux: Mais dis-moy, mon amy, est-il possible, luy
		dit-il, que Cryseide ait esté en l’estat que l’on m’a fait
		entendre? – Seigneur, respondit le messager, elle, a encor esté
		plus mal que l’on ne vous a point dit; car on peut dire qu’elle a
		esté morte, et puis retournée en vie. Et lors il luy raconta tout ce
		qui m’estoit arrivé, et de quelle façon j’en avois
		usé. – II faut advouer, dit Arimant alors, que Cryseide faict honte aux dames par sa
		beauté, et aux chevaliers par la grandeur de son courage. Et craignant d’en dire
		trop, il se teut et reprenant son chemin, alla repaistre en la plus
		prochaine ville, où il ne se pouvoit lasser de se faire redire
		tout ce qui s’estoit passé.</p>
		<p>Et d’autant que les nouveaux accidens donnent de nouveaux conseils,
		Arimant s’estant arresté en ce lieu le reste du jour, il ne fit
		toute la nuict que penser au moyen qu’il auroit de me veoir. Et ne pouvant se
		bien resoudre tout seul, il appella ce jeune homme qu’il m’avoit
		envoyé, et qui, outre l’affection qu’il avoit à son
		maistre, n’avoit point faute d’esprit, ny de jugement. Il luy communique donc le desir
		qu’il avoit de me veoir, que jamais il n’auroit ny repos ny
		contentement qu’il n’eust esté aupres de moy. Que toutesfois
		Rithimer hayssoit de sorte son pere, qu’il ne sçavoit avec quelle
		asseurance il pouvoit venir où j’estois, ny [407/408] moins entrer dans mon
		logis. Ce jeune homme apres y avoir quelque temps pensé: Seigneur, luy
		respondit-il, il faut faire de nécessité vertu. Renvoyez ce messager,
		afin qu’il ne descouvre vostre dessein, et puis desguisez-vous et vous
		habillez en marchand: vous pouvez entrer dedans la ville, et y
		demeurer quelque temps sans estre cogneu. Estant sur le lieu,
		peut-estre se presen-tera-t’il telle commodité, que vous ne
		sçauriez d’icy vous imaginer. Arimant trouva bonne l’opinion de ce jeune homme,
		et dés qu’il fut jour, depescha le mien qui le lendemain me
		rendit sa lettre, et nous dit en quel lieu il l’avoit trouvé, et par quel hazard recogneu.</p>
		<p>Je ne vous redis point icy, gentil Hylas, quelle fut sa responce, car
		vous pouvez juger qu’elle estoit pleine de remerciemens et d’extremes
		contentemens. Sur la fin il m’asseuroit de me veoir bien tost, quelque
		fortune qu’il pût courre. Cependant il ne perdit pas le temps,
		car jugeant qu’il estoit plus à propos de ne s’approcher point du
		lieu où j’estois sans estre desguisez, il fit faire trois habits de marchands
		en toute diligence, et puis passant par un bois, ils les vestirent et
		serrerent les leurs dans des malles, pour les reprendre quand il serait
		necessaire. Et ainsi revestus et se desguisans le mieux qu’ils
		pouvoient, ils entrerent dans la ville où j’estois, et se logerent en
		une hostellerie la plus voisine de la porte. Quant à luy, il
		tint le logis tout le reste du jour, mais il envoya ses valets apprendre des
		nouvelles et entre autres commanda à celuy qui m’avoit
		apporté des siennes, qu’il sceust comme je me
		portois, et qu’il vist Clarine s’il estoit possible.</p>
		<p>Ce jeune homme s’acquitta fort bien de la commission qu’il luy avoit
		donnée, et le soir l’un et l’autre luy revindrent dire tout ce
		qu’ils avoient appris. Celuy qu’il avoit envoyé en mon logis, luy dit
		qu’il avoit veu Clarine, et qu’il avoit parlé quelque temps à
		elle, sans qu’elle le recogneust, et qu’en fin s’estant faict cognoistre, elle
		l’avoit mené vers sa maistresse qui estoit encores au lict
		revenue de la foiblesse, pour la grande perte de sang qu’elle avoit faicte. Et
		là, se mettant sur mes louanges, luy juroit ne m’avoir jamais veue si
		belle, parce que j’estois plus blanche, et le teint si beau qu’il ne se
		pouvoit rien voir de semblable. Et puis luy raconta que de fortune
		estant toute seule, il avoit eu loisir de m’entretenir fort au long, et
		de me dire comme il s’estoit deguisé pour n’estre recogneu de
		Rithimer, ou de quelqu’un des siens, le redoutant grandement à cause de la
		vieille inimitié qu’il avoit [408/409] avec son pere. Et
		qu’encores que son peril nous fist peur, si est-ce que Clarine et moy en avions ry de
		bon cœur, nous le representant revestu de ceste sorte. Qu’enfin je luy
		avois dict que puis qu’il estoit ainsi deguisé, il falloit
		chercher quelques toiles ou autres choses semblables, et faire semblant de me
		les venir vendre; que s’il se trouvoit que quelqu’un fust en ma
		chambre, cela serviroit d’excuse pour revenir une autre fois avec plus
		de commodité; que si j’estois seule avec Clarine, comme il
		avenoit fort souvent, il pourroit entrer et parler à moy avec toute sorte d’asseurance.</p>
		<p>Arimant oyant ceste proposition, la trouva bonne, luy qui n’en eust pas
		desapprouvé une seule qu’on luy eust voulu proposer, pour
		hazardeuse qu’elle eust esté. Et ainsi commença à se mettre
		en queste de la marchandise qui luy estoit nécessaire.</p>
		<p>Quant à son homme, les nouvelles que l’autre, luy raconta, ce
		furent les frayeurs que ceux de la ville avoient d’un certain roy estranger,
		que l’on disoit venir des Gaules pour ravager toutes ces
		contrées, comme il avoit fait desja diverses fois. Et venant un peu plus sur les
		choses particulieres, disoit que tous ceux de la ville murmuroient que,
		cependant que ce roy pilloit et, ravageoit presque toute la Gaule
		Cisalpine, et la depeuploit d’hommes et de femmes, qu’il emmenoit
		prisonniers, Rithimer s’amusoit à faire l’amour à une
		jeune fille nommée Cryseide, et perdoit non seulement le soucy de ces
		peuples qu’il avoit en gouvernement, mais encore de la reputation qu’il avoit
		autresfois acquise par tant de beaux exploits de guerre.</p>
		<p>Cette derniere nouvelle toucha fort au cœur d’Arimant; toutesfois, se
		voyant si pres de moy, et esperant de me veoir bien-tost, il ne s’y
		arresta pas longuement, mais tournant entierement toutes ses
		pensées à donner ordre à recouvrer la marchandise, par laquelle il
		esperoit avoir entrée en mon logis, il se chargea, et son homme aussi, des plus
		belles toiles qu’il put trouver et feignit de venir des Gaules, d’où il
		en sort ordinairement, de tres-belles, outre qu’ayant la langue gauloise,
		il luy estoit fort facile de se faire croire marchand gaulois. Il
		employa tout le lendemain à dresser tout son equipage de
		marchandise, et ayant bien accommodé ses baies, s’en vint au logis de
		Rithimer, et conduit par ce jeune homme qui y avoit desja esté, passa au
		costé où je logeois.</p>
		<p>Ceux qui les voyoient monter avec leurs baies, ne leur demandoient
		point où ils alloient, parce que les pensans estre des mar-
		[409/410] chands, et d’ordinaire plusieurs y venans, ils ne trouvoient point
		estrange de voir ceux-cy. Ils s’arresterent dans l’antichambre,
		où de fortune le, petit garçon qui avoit accousturné de me
		servir, passant pour quelque affaire que je luy avois commandé, les vid; et
		r’entrant dans la chambre, dit à Clarine qu’il y avoit des marchands dans
		l’anti-chambre qui demandoient si l’on vouloit acheter de la toile.
		Clarine incontinent se douta que c’estoit Arimant, et s’approchant de
		moy: Vous verrez, me dit-elle, madame, que ce seront nos marchands. –
		Allez voir, luy dis-je, et si ce sont eux, faites-les entrer, car nous
		aurons loisir de voir leur marchandise, cependant qu’il n’y a personne
		qui nous empesche. Et il estoit vray que de bonne fortune il n’y avoit
		dans ma chambre que nous trois. Clarine incontinent s’y en alla, et
		parce que le petit enfant la suivit, elle fit semblant de ne les
		cognoistre point, leur demandant quelle marchandise ils portoient. – De
		fort belles toiles, respondit Arimant en langage gaulois, et à
		fort bon marché. – Vous venez, dit-elle, tout à propos, car madame
		est seule, elle sera bien aise, de voir vostre marchandise. Et à ce mot
		elle les conduisit vers moy.</p>
		<p>Je vous avoue, Hylas, que je fus tellement transportée, et luy
		aussi, que voyant n’y avoir personne dans la chambre qui nous peust yeoir,
		parce que Clarine avoit donné une commission au petit qui nous
		servoit pour aller par la ville, d’abord qu’il entra dans ma chambre, je luy
		tendis les bras, et luy s’en vint de mesme vers moy, et se mettant
		à genoux devant mon liet, je le tins un fort long temps serré
		contre mon sein, si surprise de contentement que je ne pouvois le destacher de mes
		bras. – Amy, luy dis-je, enfin voicy ta Cryseide que les dieux ont
		refusée pour ne te faire une si grande injustice que de te ravir
		ce qui est si bien à toy. – Madame, dit-il, je recognois en cela que
		veritablement ils sont dieux, puis qu’ils sont si justes. Mais quel
		pensez-vous que vous me rendez, quand vous me dites que Cryseide est
		mienne? – Arimant, trepris-je, soyez certain que si Cryseide n’est
		vostre, elle n’est point du tout. Je le vous ay escrit de mon sang, et
		si vous en voulez un plus grand tesmoignage, vous l’aurez de moy, et
		tout tel que mon honnestété me le pourra permettre, car
		je pense estre bien raisonnable, qu’ayant voulu mettre la vie pour me conserver toute
		à vous, je ne reserve plus rien qui ne soit vostre, ou pour
		mieux dire à vostre discrétion, sinon ce qui seul me peut rendre
		digne d’estre à vous. [410/411]</p>
		<p>II vouloit respondre, lors que Clarine le vint oster d’aupres de moy,
		parce qu’elle oyoit marcher dans l’anti-chambre: Se retirant donc
		diligemment, il se mit aupres de son compagnon qui commençoit
		desja à desployer sa marchandise, et à la monstrer à Clarine qui
		faisoit grandement l’empeschée à bien considérer la
		bonté, et la beauté de la toile.</p>
		<p>Et en mesme temps Rithimer entra dans la chambre. Il avoit
		accoustumé de me veoir fort souvent, et sembloit que le bruit qui couroit par la
		ville de l’amour qu’il me portoit ne fut point faux, car despuis
		l’accident qui m’estoit arrivé, l’affection qu’il me souloit
		porter estoit tellement augmentée que sa femme mesme s’en estoit
		apperceue. Et parce qu’elle estoit d’un naturel fort jaloux, et qui ne vouloit point
		que personne eust part en ce qu’elle devoit posseder toute seule, elle
		commençoit de me hayr, et de faire resolution de m’esloigner de
		Rithimer, aussi-tost que je serois en estat de pouvoir marcher. Et
		voyant ma mere fort en colere contre moy, pour le refus que j’avois
		faict de Clorange, elle ne fit point de difficulté de le luy
		dire, et de fortune Clarine, sans qu’elles s’en apperceussent, ouyt tous leurs
		discours et me les raconta. Cet esloignement n’estoit pas celuy qui me
		faschoit, car au contraire j’en estois tres-aise, pensant par ce moyen,
		de revenu à Eporede, mais ce fut la cruauté de ma mere,
		qui jura en mesme temps que, le voulusse-je ou non, soudain que je serois hors de
		la presence de Rithimer, elle me feroit espouser Clorange. Ceste
		resolution de ma mere m’en fit prendre une autre, que peut-estre je
		n’eusse pas eue de long-temps, qui fut de me donner entierement
		Arimant, et de fuir en toute façon la
		tyrannie de laquelle elle vouloit user sur moy.</p>
		<p>Mais, pour revenir à Rithimer, le voyant entrer dans ma chambre,
		je dis tout haut à Clarine qu’elle dist à ces marchands que pour
		ceste heure ils s’en allassent, et qu’ils revinssent le matin, que j’acheterois
		volontiers de leurs toiles: et cela, je le fis exprez, afin que si
		Rithimer les revoyoit une autre fois, il ne le trouvast pas estrange.
		Arimant qui sçavoit le bruit qui couroit de l’amour que ce prince me
		portoit, le voyant fort aymable de sa personne, outre la faveur que sa
		qualité luy pouvoit acquerir, le regardoit avec un œil qui ne
		ressentoit point le marchand, et supportoit avec une peine extreme
		qu’il fallust luy quitter la place, et s’en aller pour ne rien
		descouvrir. Toutesfois, voyant qu’il le falloit faire par-force, il
		replia et refit ses baies, et apres [411/412] les mettant sur son
		compagnon, apres avoir fait une grande reverence, s’en alla. Et moy, le
		voyant partir, je luy criay: Adieu, nostre maistre, ne faillez pas de revenir demain au matin.</p>
		<p>Voilà quelle’fust nostre premiere veue. Mais pour ne tirer ce
		discours trop en longueur, sçachez, Hylas, que le lendemain il revint
		lors que chacun estoit allé au temple, et qu’il n’y avoit que Clarine
		aupres de moy. Et pour ne perdre le temps à redire les mesmes propos que
		nous nous tinsmes, nostre resolution fut telle: Voyant qu’aussi tost
		que je serois en estat de marcher, ma mere m’emmeneroit pour me faire
		espouser par force Clorange, nous fusmes d’avis de la devancer, et que
		quelques jours avant que de faire cognoistre que je fusse bien remise,
		je manderois vers Arimant,’qui cependant demeureroit vers les Libicins,
		et que m’habillant en homme, je me desroberois, et m’en viendrois le
		trouver au logis où alors il logeoit, et que de là il
		m’emmeneroit où bon luy sembleroit, avec promesse de m’espouser au premier lieu
		où il pourrait le faire en asseurance, et que cependant nous vivrions comme
		frere et sœur. Cette delibération prise, Arimant donna ordre de
		faire les habits, tant pour moy que pour Clarine, et avant que de partir, les
		luy remit entre les mains, et puis promit sans faillir d’estre, le
		quinziesme jour apres, en cette mesme ville, et dans le mesme logis
		où il estoit alors logé, lequel il fit aussi bien recognoistre
		à Clarine afin qu’elle m’y sceust conduire. </p>
		<p>Voyez, Hylas, à quoy la rigueur des meres conduit quelquesfois
		les enfans qui sont mal-advisez! Or voicy ce qui en advint. Les quinze
		jours estans escoulez, et croyant qu’Arimant fust en son logis, comme
		nous avions resolu ensemble, je ne manquay point à m’y rendre
		vestue en homme, et Clarine aussi, et si bien desguisées, qu’ayant
		rencontré au sortir du logis ma mere qui revenoit du temple, elle ne nous recogneut
		ny l’une ny l’autre. Mais je fus bien estonnée quand je fus au
		logis, et que je n’y trouvay personne, et plus encqres, quand je vis arriver,
		la nuict, sans avoir point de nouvelles de luy; ce fut alors que je
		commencay à me repentir de ma fuite precipitée, et
		d’avoir esté si hastive à sortir d’aupres de ma mere, sans sçavoir pour
		le moins si Arimant estoit revenu. Et ce qui me troubla d’avantage, ce fut
		qu’incontinent le bruit s’espandit par toute la ville que j’estois
		perdue, et qu’on me faisoit chercher de tous costez. Me resolvant en
		fin à tout ce qui m’en pouvoit arriver, et me semblant que la
		mort [412/413] remedieroit au pis aller à tous mes inconveniens, je
		dis à Clarine qu’il falloit sortir par quelque moyen de cette ville, et que
		je pensois, puis qu’Arimant n’estoit point venu, qu’asseurément
		il luy estoit arrivé quelque grand empeschement. Et lors que nous
		estions en la plus grande peine, je vis entrer dans la chambre le jeune homme qui servoit Arimant.</p>
		<p>Vous pouvez penser, Hylas, quel contentement j’en eus! il fut tel que
		luy jettant les bras au col: Ah! mon amy, luy dis-je, et où
		est ton maistre? – II est en sa maison, me dit-il, mais si blessé qu’il
		n’a peu venir. – Et qui l’a traitté de cette sorte? repliquay-je,
		toute tremblante. – C’est, respondit-il, une personne à qui il a
		donné la mort. Et pour ne vous point tenir en peine plus long-temps,
		sçachez, dit-il, que mon maistre, n’ignorant point le dessein que Clorange avoit
		sur vous, il l’a fait appeller, il s’est battu avec luy, et l’a
		tué. Il est vray qu’il n’est point sorty du combat sans deux grandes blesseures
		qui, encores qu’elles ne soient gueres dangereuses, ne laissent de
		l’incommoder de sorte, pour estre l’une à la jambe, et l’autre
		à la cuisse, qu’il luy est impossible de souffrir le cheval ny de marcher.
		Et voyant qu’il ne pouvoit estre icy comme il vous avoit promis, il m’a
		envoyé pour vous servir et vous conduire où il est,
		m’ayant donné et chevaux et tout ce qui est necessaire. – Mon amy, luy, dis-je, je
		croyois bien que quelque grande occasion empeschoit ton maistre d’estre
		icy. Je joue Dieu de ce que luy et moy soyons hors de la peine que
		Clorange nous pouvoit donner, je voudrais bien qu’il ne luy eust pas
		cousté si cher. Quand tu voudras, nous nous mettrons en chemin
		pour aller penser ses blesseures. – Je pense à la verité, me
		dit-il, que l’on ne sçauroit luy donner un meilleur remede.</p>
		<p>Et lors, appellant Clarine, nous commençasmes à consulter
		ce que nous avions à faire pour eschapper, y ayant apparence qu’il y auroit
		de grandes gardes aux portes, et apres avoir longuement debatu, nous,
		conclusmes qu’il falloit que le jeune homme allast au palais de
		Rithimer [413/414] pour ouyr ce que l’on disoit, et apprendre, s’il
		estoit possible, de quelle façon l’on faisoit nostre recherche,
		et que cependant nous, nous couperions les cheveux, a fin que si de fortune
		nous estions trouvées, l’on ne nous peust cognoistre que difficilement.</p>
		<p>Cette délibération faicte, ce jeune garçon part,
		et va avec une tre grande finesse, se meslant parmy les domestiques de Rithimer, où
		il entend que tous leurs discours n’estoient que de moy. Les uns disoient
		que je m’en estois fuye, et avec raison, parce que l’on ‘me vouloit
		forcer d’espouser Clorange, le plus mal faict de tous les hommes de la
		Gaule Cisalpine. Les autres, qui pensoient estre plus fins, alloient
		murmurans contre la femme de Rithimer, disans qu’elle m’avoit fait
		desrober, jalouse de l’amitié que son mary me faisoit paroistre; et
		cette derniere opinion passa si avant que – Rithimer le creut, se
		souvenant qu’en semblable occasion elle en avoit desja usé
		ainsi. Et cela fut cause que, quand ma mere s’alla jetter à ses pieds,
		pour le supplier de me faire chercher avec diligence, il luy dit avec un
		sousris de colere: Allez, allez, madame, et si vous ne sçavez
		ou est vostre fille, demandez-la à vostre parente. Et sans luy faire
		autre response, se tourna de l’autre costé. Cela fut cause que ma mere
		redisant à sa femme ce qu’il luy avoit respondu, et le peu de
		conte qu’il en avoit fait, et d’ailleurs, ayant assez recogneu l’affection
		qu’il me portoit, elle creut qu’asseurément Rithimer m’avoit fait
		desrober pour me tenir cachée en quelque lieu de-plaisir.</p>
		<p>Quant à ma mere, elle ne sçàvoit que
		soupçonner: une fois, elle croyoit que Rithimer m’eust ravie, l’autre, que c’estoit sa femme qui
		par jalousie m’eust fait desrober; car de penser que ce fust pour
		Clorange, ne sçachant point que j’eusse esté advertie de
		la resolution qu’elles avoient faicte, elle ne pouvoit s’imaginer que c’en fust la
		cause. Et ainsi pour ne sçavoir lequel croire, elle croyoit ou
		plustost craignoit tous les deux. Et de là il advint que se
		soupçonnant ainsi tous trois, ils ne mirent pas grande peine à me faire chercher,
		se mocquant l’un de l’autre, quand il y en avoit quelqu’un qui proposoit
		qu’il le falloit faire.</p>
		<p>Ce soupçon fut celuy qui me donna la commodité de sortir
		le lendemain un peu avant midy, outre qu’estant un jour de marché, il nous
		fut aisé de nous mesler parmy la foule et mesme n’y ayant personne aux portes
		qui eust charge de prendre garde à nous. Dieu sçait si
		nous pressasmes nos chevaux! Quand nous fusmes hors des faux-bourgs de la ville, nous
		allasmes repaistre dans un bois des provisions que ce jeune homme avoit
		apportées, et de là reprenant nostre chemin, nous
		marchasmes toute la nuiçt, et jusques au lendemain qu’il es toit plus de midy, que
		nous allasmes loger dans une maison des amis d’Arimant, auquel ce jeune
		homme donna une lettre de sa part, et où nous receusmes toute la
		bonne chere qu’il se peut dire. Mais j’estais tellement assoupie du travail
		[414/415] du chemin, et de la longue veille, que je m’endormois en
		mangeant; nous reposasmes donc le reste du jour et toute la nuict
		suivante. Je croy, quant à moy, que ce fut sans m’esveiller, je
		sçay bien pour le moins que le soleil estoit fort haut que j’estois encor au
		lict. Et lors que ce jeune homme me vint appeller, il me sembla que la
		nuict avoit esté bien plus courte que de coustume. Nous
		reprismes donc le chemin, et marchasmes jusques à la nuict, que nous
		arrivasmes, un peu apres les vingt-quatre heures, en la ville des Lybicins, avec le
		contentement que vous pouvez penser.</p>
		<p>Mais vous sçaurois-je représenter combien fut grand celuy
		d’Arimant, lors que je l’allay embrasser dans son lict! Il fut tel que ses playes
		se l’ouvrirent, et recommencerent à saigner, de sorte qu’il
		faillit d’y demeurer; et je croy qu’il avoit tant de joye de me voir en sa maison
		que, si je ne m’en fusse prise garde., il n’en eust rien dit pour ne me
		point effrayer, mais luy voyant le visage tout changé, je luy
		demanday s’il ne se trouvoit point mal: Ce n’est rien, me dit-il, mon
		frère (c’est ainsi que depuis nous nous appellasmes tousjours) il faut
		seulement faire venir le chirurgien, cependant que vous poserez vos
		bottes, car je ne laisseray de soupper avec vous, encore que je sois au
		lict. – C’est ainsi que je l’entends, luy dis-je, et appellant le
		chirurgien, apres que je l’eus embrassé, je me retiray un peu dans ma chambre.</p>
		<p>Mais vous pourrois-je bien dire les discours de Clarine, et les
		gratieuses rencontres qu’elle faisoit? Je croy qu’il seroit
		malaisé, parce qu’ayant esté tousjours en frayeur jusques là, il
		sembloit qu’elle fust revenue de la mort à la vie. Cependant que nous
		allions gaussans ensemble, l’on nous vint advertir qu’Arimant avoit perdu tant
		de sang que ses playes s’estoient beaucoup empirées, et que le
		danger en estoit grand. Je courus toute effrayée vers luy, mais je
		trouvay que le sang estoit desja estanché, et le chirurgien me pria de le
		laisser en repos pour toute la nuict, que le mal n’estoit pas grand, mais qu’il
		le pourrait devenir si l’on n’y prenoit garde.</p>
		<p>Je fus donc contrainte de me retirer sans le voir, et je vous supplie,
		Hylas, considérez ce que peut l’amour! Le jour precedent, que
		je n’avois faict que la moitié du chemin, j’estois si
		lassée, et si outrée de sommeil, que je ne pouvois tenir les yeux ouverts, et à ce
		coup que j’en avois fait encore autant, je ne peus clorre l’oeil de toute la
		nuict, mais de temps en temps j’en- [415/416] voyois sçavoir
		comme se portoit Arimant, sans reposer, que le matin qu’il me fut permis de le
		voir. – Et quoy, mon frere, luy dis-je, vous vous estes trouvé
		mal, et vous ne vouliez pas nous le dire? – Je sentois bien, me dit-il en
		sousriant, que mes playes saignoient, mais je vous advoue que j’estois
		bien aise de perdre un peu de sang pour vous, en eschange de celuy que
		vous avés employé pour moy. – Ah! luy dis-je, mon frere,
		nos desseins estoient bien- differents; car, alors que j’ay perdu le mien, c’estoit
		pour me conserver à vous, et vous à cette heure vous perdiez le vostre
		pour vous ravir à moy.</p>
		<p>Mais, Hylas, que vay-je vous racontant toutes ces choses par le menu,
		puis que ce temps qu’entre tous ceux de ma vie, je puis dire avoir
		esté le seul heureux, est tellement changé qu’il rie m’en reste que
		la memoire pour le regretter? Je le passeray donc sous silence, pour ne
		redire mes contentemens en une saison où il n’y en a plus pour
		moy. Et vous diray, qu’apres avoir demeuré six sepmaines en ce lieu pour
		donner loisir aux blesseures d’Arimant de se guerir, son pere luy manda qu’il
		le revinst trouver, car ayant sceu le duel qu’il avoit fait contre
		Clorange, il estoit en continuelle peine pour luy, non seulement pour
		les blesseures qu’il avoit receues, mais aussi pour la hayne de Rithimer.</p>
		<p>Et lors qu’Arimant receut ce commandement de son pere, ce fut en mesme
		temps que ses playes estoient du tout gueries. Le mal qu’il avoit eu,
		et l’incommodité de ses blesseures avoient esté cause que
		tous les desseins qu’il eust peu avoir sur moy avoient esté prolongez
		jusques à ce qu’il sortirait du lict. Et maintenant qu’il n’avoit plus de mal,
		lors qu’il me tesmoignoit de m’en vouloir presser, je ne pouvois luy
		remettre devant les yeux, sinon qu’il considerast que j’estois sienne,
		et que la cognoissance que je luy en avois donnée, n’estoit pas
		si petite qu’il en peust douter. Que ce qu’il demandoit de moy n’estoit
		pas raisonnable, sinon avec les conditions qui en pouvoient oster toute
		sorte de blasme, qu’il pouvoit bien penser que quand je m’estois remise
		entre ses mains, ç’avoit esté avec dessein de me donner
		entierement à luy, ainsi que j’avois faict, et que je faisois encore, mais que je le
		suppliois d’avoir un peu d’egard à ce que et luy et moy nous
		nous devions, parce que si je luy devois toute sorte de contentement et de
		satisfaction, il me devoir aussi la conservation de la seule chose qui
		me pouvoit rendre digne de luy, qui estoit mon honnesteté. Et
		lors qu’il me respondoit qu’il n’avoit jamais eu autre [416/417] dessein, et
		qu’il aymeroit mieux la mort, que de vouloir de moy chose quelconque,
		que sous les conditions de m’espouser, je luy representois alors qu’il
		estoit impossible de faire le mariage au lieu où nous estions,
		à cause que si Rithimer le sçavoit, comme il seroit impossible qu’il ne
		le sceust, il n’y auroit rien qu’il ne fist pour se venger de ceste
		injure, qu’il falloit donc nous mettre en lieu où il n’y eust
		pas tant de danger; qu’outre cela, encore seroit-il bon que son pere en fust
		adverty; parce qu’encores que nous fussions tous deux resolus de
		passer outre, quoy qu’il ne le voulust pas, si estoit-il raisonnable de
		luy rendre ce devoir, que les dieux avoient grandement agreable le
		respect et l’obeyssance que les enfans rendoient à leur pere, et
		que cela seroit cause qu’ils beniroient nos intentions et nos desseins.</p>
		<p>Bref, Hylas, je sceus luy representer mes raisons, de sorte que me
		prenant entre les bras, et me baisant: II est impossible, me dit-il,
		de resister à ce qu’il vous plaist, faictes, et ordonnez de ma
		vie, et de mon contentement comme il vous plaira. Et quand il receut le
		commandement de son pere de s’en retourner. – Ne voyez-vous pas, luy
		dis-je, comme Dieu commence à bien-heurer nostre dessein, puis
		que nous allons au lieu où nous le pourrons achever plus facilement?</p>
		<p>II se mit donc en chemin et m’emmena, avec luy, mais parce qu’il ne
		vouloit que son pere me cogneust avant qu’il eust accordé son
		mariage, il changea mon nom, et m’appella Cleomire, disant que j’estois Gaulois
		Transalpin, favorisé en cela de la langue gauloise que j’avois.
		Et pour prendre suject de me tenir aupres de luy, il disoit que je luy, a vois
		sauvé la vie au combat qu’il avoit faict avec Clorange, ayant
		empesché que deux des siens, qui s’estoient cachez au lieu où le duel
		avoit esté faict, ne luy fissent supercherie, m’estant si genereusement
		opposé à tous les deux, qu’encore qu’il fust si blessé,qu’à peine
		se pouvoit-il tenir debout, toutesfois je les avois forcés de se sauver
		à la fuitte et que cet acte l’avoit tant
		obligé qu’il ne vouloit jamais se séparer de moy.</p>
		<p>Considerez, Hylas, comme la personne qui ayme se va imaginant des
		sujects d’obligation, car il faut que vous sçachiez qu’Arimant
		estoit si aise que chacun le pensast ainsi, que j’ay opinion qu’en fin
		luy-mesme le croyoit aussi bien que les autres!</p>
		<p>Nous fismes nostre voyage heureusement, et arrivasmes à
		Eporedes, où le pere d’Arimant nous receut avec tant de bon visage qu’il faisoit bien
		paroistre l’amitié qu’il portoit à ce fils. [417/418]</p>
		<p>Mais quand il sceut que j’estois Cleomire, duquel son fils luy avoit
		escrit la valeur et l’assistance imaginée, je ne sçaurois
		vous dire les remerciemens et les offres qu’il me fit, car veritablement c’estoit un
		tres-honorable chevalier et plein de toute vertu, digne du nom qu’il
		portoit.Je fus bien aise, et Arimant aussi, de voir ce bon
		commencement, ayant esperance que bien-tost le progrez de ceste
		amitié nous porteroit à l’heureux accomplissement que nous desirions.</p>
		<p>Les premiers jours estans passez, et Arimant ne pouvant avoir repos
		qu’il ne vist la conclusion de nostre mariage, nous consultasmes
		longuement ensemble, de quelle façon nous devions nous y
		conduire. En fin nous fusmes tous quatre d’opinion, car Clarine et ce jeune homme
		estoit tousjours de nostre conseil; qu’il falloit que ce fust moy qui
		en fisse l’ouverture au pere, parce que depuis que j’estois
		arrivée, il avoit pris une si grande creance en ce que je luy disois, que sans
		doute il se laisserait porter à tout ce que je voudrais, et que je luy
		conseillerais. Je pris cette charge fort à contre-cœur,- me
		semblant que c’estoit bien contre la coustume qu’il me fallust demander un mary,
		au lieu que ce sont tousjours les maris qui demandent les femmes.
		Toutesfois, puis que desja ma fortune m’avoit fait rompre les coustumes
		des autres femmes, je creus que mon affection m’en pouvoit bien faire
		faire de mesme à ce coup, outre que voyant que c’estoit la
		volonté d’Arimant, j’eusse pensé
		de faire une tres-grande faute, si j’y eusse contredit.</p>
		<p>Je m’en vay donc trouver le pere dans un jardin, où alors il se
		promenoit tout seul, et apres l’avoir salué, et que nous eusmes
		parlé quelque temps de la beauté du lieu et de la saison, en fin je
		fis tomber le propos sur le contentement que chacun a de se voir
		perpétuer en ses enfans, et puis luy representant quel devoit estre le sien,
		quand il considerait Arimant comme le plus accomply chevalier, non
		seulement des Salasses et des Lybicins, mais de toute l’Emilie. – II me
		respondit, que l’amitié que je luy portois me le faisoit croire
		tel. – J’advoue, luy dis-je alors, que je l’ayme plus que chevalier que j’aye
		jamais cogneu, mais avant que je l’aye aimé de cette sorte, je
		vous asseure, seigneur, que je l’ay estimé tel, et que tous ceux qui
		en parlent en font le mesme jugement. Mais, continuay-je, puisque nous en
		sommes, venus si avant, encore faut-il que je vous die que je me suis
		fort estonné comme vous avez tant tardé à le
		marier, il en est d’aage, et je [418/419] croy que ce seroit beaucoup adjouster à vostre
		contentement, si vous le voyiez marié, et bien-tost apres, pere
		de plusieurs beaux enfans. – Vous avez raison me respondit-il, je ne croy
		pas que si je voyois ce que vous dites, j’eusse rien plus à
		desirer , mais les parties sont si rares, et j’en vois si peu, qu’il faut de
		necessité, attendre si le Ciel ne nous en presentera point quelqu’un.</p>
		<p>– Peut-estre, adjoustay-je, vous voulez trop choisir? – pardonnez-moy,
		me dit-il, mais c’est que veritablement je n’en vois point, car pourveu
		que je trouvasse une fille noble et vertueuse, et qu’il n’y eust point
		de reproche en sa race, je ne m’arresterois gueres à sa
		richesse. – II me semble, luy dis-je, que vous oubliez l’un des plus grands poincts. –
		Et lequel? me respondit-il. – C’est, luy dis-je, qu’ils
		s’entre-aymassent bien tous deux. – II est vray, reprit-il incontinent,
		mais je n’ay point mis ceste condition, parce qu’elle doit estre la
		premiere presupposée, vous protestant, Cleomire, que j’aymerois
		mieux la mort, que si je voyois que la necessité de mes affaires
		contraignist Arimant d’espouser une femme indigne de luy, ou qu’il n’aymast pas,
		ayant desja rompu un mariage pour avoir recogneu qu’il n’y avoit pas de
		l’intention. – Vous estes, repliquay-je, vray pere en cela. Mais que
		diriez-vous, seigneur, si encore qu’estranger, je vous proposois un
		party en ce pays, où vous trouverez toutes les conditions que
		vous venez de dire, et qu’il ne tiendra qu’à vous que vous n’ayez
		quand vous voudrez? – Je dirois, me respondit-il tout estonné, que vous
		avez eu plus d’esprit que tant que’nous sommes. – Non pas cela, luy dis-je,
		mais peut-estre plus de commodité de le recognoistre que les
		autres. Or si vous l’avez agreable, je le vous proposeray, mais avec cette
		condition, que vous me ferez l’honneur de recevoir, ce que je vous en
		diray, comme d’une personne qui vous honore infiniment, et qui ayme
		Arimant plus que toutes les choses du monde. – Vous avez rendu
		tesmoignage à mon fils de ce que vous dites, me respondit-il, et
		j’ay telle creance de l’amitié que vous me portez, que vous ne devez
		douter que je ne reçoive tout ce que vous me proposerez, comme venant
		d’une personne que je dois aymer, honorer et croire plus qu’autre que je cognoisse.</p>
		<p>– Avec cette asseurance, repris-je, je vous diray donc, seigneur, que
		vous avez pres de vous, et en cette ville mesme, ce que vous cherchez
		bien loing: la noblesse de la race, la vertu et l’amour que le mary et
		la femme se doivent porter, et encores les biens [419/420] selon la
		qualité de vos maisons, choses qui tout ensemble ne sont pas peu
		considerables. – Et pour Dieu m’interrompit-il, je vous supplie,
		Cleomire, nommez-la moy vistement. – C’est, luy dis-je, en rougissant
		un peu, Cryseide. – Veritablement, me dit-il alors, pour sa maison et
		pour son bien, je l’advoue, mais pour le reste, je ne sçay qu’en
		dire, et faut que je vous die qu’il a esté un temps, lors qu’elle
		estoit icy, que je’ l’eusse desirée, n’eust esté que sa mere est
		parente de la femme de Rithimer, lequel je ne sçay si vous en avez esté
		adverty, me veut un grand mal. – Seigneur, luy dis-je, me permettrez-vous que je
		parle en sa deffence sans offencer vostre jugement?</p>
		<p>Et lors, m’ayant dit qu’il en seroit bien aise, je repris la parole de
		cette sorte: Je ne croy pas que Cryseide ait fait que deux actions qui
		vous puissent avoir donné subject de changer le jugement que
		vous aviez fait d’elle. La premiere, la resolution qu’elle fit de se couper les
		veines, et mourir, plustost que d’espouser Clorange; et l’autre, sa
		fuitte hors des mains de sa mere. Mais afin que vous puissiez mieux
		estre esclaircy de ces deux poincts, il faut que je vous descouvre une
		chose, que sans doute vous n’avez pas sceue, et laquelle toutesfois je
		vous supplie de ne trouver point mauvaise, puis que le respect qui vous
		est deu, a tousjours esté conservé entier, comme vous entendrez.</p>
		<p>Sçachez donc, seigneur, qu’Arimant, ayant veu cette fille de
		laquelle nous parlons, et en faisant le mesme jugement que vous, recognoissant,
		outre cela, quelque beauté en elle, en devint tellement amoureux
		qu’il ne laissa aucune sorte de recherche pour s’en faire aymer. La fille qui
		recogneut l’honneur que vostre fils luy faisoit, apres avoir souffert
		quelque temps les soings et les devoirs que les personnes qui aiment’
		bien ont accoustumé de rendre, luy demanda quelle estoit son
		intention. Arimant qui en cela, ainsi qu’en toute autre chose, proçedoit en
		vray chevalier, et comme ne degenerant point de la vertu de ses illustres
		predecesseurs, luy repondit qu’il pretendoit acquerir ses bonnes
		graces, non point pour en abuser, mais pour se lier avec elle du lien
		de mariage, comme ceux de sa condition ont accoustumé de faire.
		Et lors qu’elle luy mit devant les yeux cette haine que Rithimer vous porte, et
		la proximité de sa mere avec sa femme, il repondit, que les
		dieux qui ne vouloient point d’inimitié perpetuelle, avoient peut-estre
		desseigné de reconcilier vos deux maisons par cette alliance, et qu’il
		s’asseuroit que, quand vous en seriez [420/421] adverty, car il ne
		vouloit rien faire en cela qu’avec vostre permission, vous l’auriez
		aggreable et loueriez son juste dessein. Depuis, cette fille ayant
		quelque temps resisté, et l’amour d’un costé et d’autre
		s’augmentant tous les jours, ils vindrent ensemble à ces promesses de se
		donner parole de s’espouser, pourveu que vous l’eussiez aggreable et cependant
		faire tous deux tout ce qu’il leur seroit possible pour le faire
		trouver bon à leurs parents. Les choses estans en ces termes,
		Cryseide est emmenée en la maison de Rithimer, où l’on luy parle
		de la marier avec Clorange. Vous sçavez, seigneur, quel homme il estoit,
		c’est-à-dire le plus difforme et le plus vicieux de tous les
		hommes; mais quand il eust esté le plus aggreable et le plus parfaict,
		jugez si Cryseide pouvoit espouser un autre, s’estant desja donnée
		à vostre fils? Et toutesfois en cecy vous remarquerez sa vertu, parce qu’elle
		n’avoit rien promis qu’à condition que ceux de qui elle devoil
		despendre l’eussent aggreable; et voyant comme leur intention les
		portoit ailleurs, elle resolut de se faire mourir, d’autant plus
		vertueuse en ceste action que Lucresse, que celle-cy voulut prevenir la
		faute pour laquelle l’autre se fit mourir. Si celle-cy n’est point une
		grande preuve d’amour envers Arimant, et de vouloir conserver son
		affection entiere, vous en ferez, seigneur, le jugement. Tant y a
		qu’estant miraculeusement retirée du tombeau, lors qu’elle
		commencoit à se remettre de la grande perte du sang qu’elle avoit faite, elle fut
		advertie par une de ses filles que sa mere, et la femme de Rithimer, la
		vouloient oster de la presence de ce prince pour apres la faire
		espouser à Clorange, voulust-elle ou non. Il n’y a point de
		douté qu’alors elle eust recours an mesme remede qu’elle avoit desja fait, si
		Arimant ne la fust venu trouver, et ne luy eust, les larmes aux yeux,
		representé qu’elle en feroit mourir deux, si elle ne se
		deportoit de ceste resolution, parce qu’il ne la survivrait point, mais qu’il valoit
		bien mieux se retirer de ceste cruelle tyrannie de sa mere. Que si elle
		se vouloit asseurer en luy, il luy juroit par tous les plus inviolables
		sermens que, sans là rechercher de chose quelconque, il la
		mettrait secrettement parmy les Vestales, où elle pourroit vivre, en
		attendant qu’il vous peust faire appreuver leur mariage. Or, jugez maintenant,
		seigneur, si ces deux actions doivent estre desappreuvées, ou
		s’il y a deffaut de generosité et d’amour en ceste fille, qui d’ailleurs
		a toutes les autres conditions que vous avez demandées?</p>
		<p>Je finis de ceste sorte, avec le grand estonnement du pere, [421/422]
		qui fit deux ou trois tours dans l’allée où nous nous promenions sans
		dire un seul mot, cependant que j’attendois la sentence de ma vie ou de ma mort.</p>
		<p>En fin, relevant la teste qu’il avoit tenue contre terre assez long
		temps, il me respondit de ceste sorte: J’advoue, Cleomire que vous
		m’avez dit de grandes choses, et lesquelles avec raison m’ont rendu un
		peu pensif. En fin considerant qu’il n’y a rien en ce monde qui soit
		conduit par le hazard, mais tout par la sage providence des dieux, je
		veux croire que toutes ces choses que vous m’avez racontées, ne
		sont point, advenues que par leur volonté, et cela estant, serois-je
		bien si temeraire d’y vouloir contre-venir?</p>
		<p>Mon fils, à ce que vous me dites, ayme Cryseide, et je juge
		bien, ayant ouy ce que vous m’en avez raconté, que son voyage vers les
		Lybicins n’a esté que pour s’approcher d’elle, ny le combat de Clorange, que
		pour n’en pouvoir souffrir les pretentions au prejudice des siennes.
		Cryseide aussi a donné de tres-grands tesmoignages de l’aymer
		cherement. Je veux conclure par là que les dieux qui
		n’assemblent jamais les contraires sans quelque lieu de sympathie, ne les auroient
		pas poussez à ceste bonne volonté, qu’elle ne fust desja entre eux.</p>
		<p>Je loue, amy, l’eslection de mon fils, car Cryseide merite d’estre
		aymée, et maintenant que je sçay les raisons pour
		lesquelles elle a fait ce que je desappreuvois, je l’estime au double de ce que je
		faisois. Et par ainsi vous direz à mon fils, car je voy bien que
		c’est luy qui vous a donné charge de m’en parler, que puis que selon
		son devoir, il m’a porté ce respect de ne point prendre Cryseide
		sans mon contentement, je luy en sçay si bon gré que, non
		seulement je l’appreuve et loue, mais en remercie les dieux, et les prie de me
		donner ce contentement que je les puisse voir bien tost tous deux
		ensemble. Et encore que je prevois que Rithimer pourroit augmenter la
		haine qu’il me porte, se figurant que mon fils l’aura offencé,
		en luy ravissant dans sa maison une parenté de sa femme, toutesfois
		cela ne me fera point changer d’opinion, estant résolu de les maintenir au
		peril de quoy qui m’en puisse arriver.</p>
		<p>Je m’asseure, Hylas, que vous ne douterez point que ceste response ne
		me donnast le plus grand contentement que j’eusse peu desirer, et
		jugez-le, puis-que me jettant à ses genoux, je le remerciay pour
		son fils et pour Cryseide, ne m’osant encores [422/423] declarer, que ce ne
		fust par l’avis de mon cher Arimant, auquel incontinent apres je m’en
		allay raconter l’effet de ma commission avec tant de plaisir et de
		satisfaction que, me prenant entre ses bras, je croyois qu’il ne se
		saouleroit jamais de me remercier et de me baiser. En fin nous
		resolumes, puis que j’avois dit à son pere que j’estois parmy
		les Vestales, qu’il ne falloit point me declarer, de peur d’estre surprise
		en menterie. Car le mensonge a cela de propre que quand il est
		recogneu, il faict mescroire la verité. Et que pour eviter le
		courroux de Rithimer, et de ma mere aussi, il seroit à propos de celer
		nostre mariage quelque temps, et cependant l’on essayeroit de le leur faire
		trouver bon. Le pere d’Arimant approuva encores ces advis, et deslors
		remit tout à la volonté de son fils.</p>
		<p>Or voyez, Hylas, comme les hommes proposent et les dieux disposent. Qui
		eust pensé que nos affaires ne deussent avoir la fin la plus
		heureuse que l’on sçauroit imaginer? Et toutesfois les contrarietez que
		jusques icy nous avons racontées, ne sont que jeux aupres de ce que j’ay
		à vous dire. Car Arimant et moy desirans de terminer heureusement nostre
		dessein, nous faignismes d’aller querir Cryseide, et partismes apres
		avoir faict faire des habits de femme, et tout ce qui estoit necessaire
		pour les nopces, et nous en allasmes dans une des villes des Caturges,
		pour y demeurer autant de temps que nous pouvions juger qu’il en
		falloit, pour faire croire au pere que nous estions allez querir bien
		loing celle qui estoit avec nous.</p>
		<p>Mais ne voilà pas le malheur qui voulut qu’en ce mesme temps
		Gondebaut, le roy des Bourguignons, ayant passé les Alpes avec une
		puissante armée, s’estoit jette par le costé des Coties dans le
		territoire des Taurinois et des Caturges, tellement à l’impourveu, qu’il les
		trouva tous sans deffenses, et sans soupçon de devoir estre attaquez?
		Et par fortune, le lendemain que nous fusmes arrivez, il donna luy-mesme en
		cette ville, où tout ce que l’on peut faire, ce fut de fermer
		les portes contre la surprise des premiers. Mais, incontinent apres, toute
		l’armée arrivant, ce que peurent faire les habitans, ce fut de se
		rendre à quelques conditions si peu avantageuses, qu’ils
		n’amenderent leur marché en rien, sinon que les femmes, encores que
		prisonnieres, ne furent point forcées, ny les temples pillez comme on avoit faict
		ailleurs; mais pour le reste tout fut à la discretion du
		soldat. O dieux! Hylas, quelle cruauté de voir les filles emmenées
		captivés d’entre les bras de [423/424] leurs meres, leur tendre les bras en
		pleurant! Mais, ô dieux! quelle extreme et plus qu’extreme
		inhumanité, voir les femmes arrachées violemment des
		mains de leurs maris, sans, que les prieres, les supplications, les larmes, ny les
		offres de tous leurs biens les peust rachepter!</p>
		<p>Je ressentis ce malheur, c’est pourquoy j’en puis parler comme
		experimentée, car de fortune, ce jour-là, je m’estois
		vestue en femme, et me sembloit bien que je n’estois point trop mal, encores que mes
		cheveux un peu courts m’empeschassent de me pouvoir si bien coiffer que
		j’eusse desiré, et le pauvre Arimant ne se pouvoit lasser de me
		caresser, comme s’il prevoyoit que ce seroit la derniere fois. La ville
		incontinent fut distribuée en quartiers, et chacun assigné à quelque
		troupe, laquelle, non point en foule, mais peu à peu, mettoit
		hors des maisons qui luy estoient escheues en partage tout ce qu’il y avoit de
		bon, fust meuble, chevaux, ou personnes.</p>
		<p>Arimant, sçachant ceste honteuse capitulation, crioit par la
		ville qu’il valoit mieux mourir que de faire un acte si lasche, que les murs
		estoient encor debout, que les ennemis n’avoient pas des aisles pour
		voler par dessus, que nos flesches n’estoient point encores faillies,
		ny nos arcs rompus. Qu’il leur promettoit, luy seul, de conserver la
		ville, jusques à ce que Rithimer les vinst secourir, qu’il
		estoit desja en chemin, et que ceste lascheté leur seroit à jamais
		reprochée. Bref, voyant qu’il n’ay avoit plus de remede, et que personne ne
		s’esmouvoit à ses paroles, il met la main à l’espée, et crie
		en pleine rue que les principaux avoient trahy, et vendu le peuple que quant à eux,
		ils n’auroient point de mal, et que tout tomberoit sur les plus foibles,
		qu’il valoit mieux les offrir à l’ennemy et sauver tout le reste.</p>
		<p>Il cria et se tourmenta de sorte que quelques-uns se r’allierent aupres
		de luy, avec lesquels il s’alla saisir d’une porte qu’il defendit si
		bien que le roy Gondebaut fut contraint de passer d’un autre
		costé, où les habitans le conduisirent. Et par ainsi, trahy par ceux du lieu,
		cependant qu’il repoussoit l’ennemy qu’il avoit en testé, il se
		sentit chargé par les espaules si furieusement, qu’en fin la vertu
		estant surmontée par le grand nombre, et il faut dire par presque tout
		le camp, il luy fut impossible de resister. Car, apres avoir soustenu
		toute l’armée, et estre demeuré sans flesches ny autre
		sorte d’armes, il fut contraint de venir aux mains, où il fut emporté
		par le grand nombre des ennemis, qui toutesfois [424/425] ne sceurent jamais le
		prendre que, chargé de coups, il ne tombast par terre, desirant
		de mourir plustost que de me voir entre les mains de ceux qu’il nommoit barbares.</p>
		<p>Quant à moy, en mon malheur, encor puis-je dire que j’eus de la
		bonne fortune, car l’endroit de la ville où je me trouvay fut
		marqué pour le quartier du roy Gondebaut, et ceux qui estoient pour luy me prirent
		avec un bon nombre d’autres dames qui, toutes, aussi bien que moy,
		furent emmenées en cette ville sous bonne garde, avec esperance
		que sa generosité nous donnera aussi bien la liberté, que
		jusques icy par sa vertu nostre pudicité nous a esté conservée.</p>
		<p>Voylà, Hylas! ce que vous avez desiré de sçavoir
		de moy et de ma fortune, laquelle je m’asseure vous ne trouverez pas peu estrange, puis
		qu’apres tant de travaux, et lorsqu’il sembloit que je devois par
		raison esperer quelque repos, et quelque contentement au cours de ma
		vie, le Ciel au contraire m’a voulu oster la liberté, et tout ce
		que j’avois jamais aymé, qui sont les deux choses les plus
		estimées et les plus cheres entre les hommes, ne me laissant la vie que pour me faire
		mieux et plus longuement ressentir la perte qu’elle m’a fait faire, et
		le miserable estat où elle m’a réduite.</p>
		<p>Ainsi la belle Cryseide, dit Hylas, fondant toute en pleurs, m’alloit
		racontant sa fortune, et j’avois pris tant de plaisir au recit qu’elle
		m’en avoit faict, qu’il ne me sembloit point qu’il y eust un quart
		d’heure qu’elle eust commencé à me le raconter, et
		toutesfois il se trouva estre si tard, que toutes ses compagnes se voulurent retirer. Je
		les accompagnay jusques sur le bord de l’Arar, où les aydant
		à monter sur des petits batteaux pour passer de l’autre costé, je ne peus
		m’en retirer qu’elles ne fussent de l’autre costé du fleuve, tant la
		veue de cette belle estrangere m’estoit douce et agreable. Je me retiray en fin plus remply d’amour
		que je n’avois jamais esté, mais avec une extreme satisfaction de savoir que cette belle avoit appris
		à aymer, et que toutesfois ses affections n’estoient plus employées, puis qu’Arimant
		estoit mort; qui ne me donna pas une petite esperance de pouvoir parvenir à ce que je desirois. [425/426]</p>
	</div>

</body><back>
<div>
<p/>
</div>
</back></text></TEI>