<?xml version="1.0" encoding="UTF-8"?>
<?xml-model href="tei_clgs.rnc" type="application/relax-ng-compact-syntax"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title type="main">L'Astrée</title>
                <title type="part">Cinquième partie – Livre II</title>
                <title type="partie">05</title>
                <title type="livre">02</title>
                <author>Honoré d'Urfé</author>
                <respStmt>
                <resp>Establishment of the text</resp>
                <name xml:id="hv">Hugues Vaganay</name>
                <resp>Digitization</resp>
                <name xml:id="rk">Reinhard Krüger et al.</name>
                <resp>TEI-Conversion</resp>
                <name xml:id="cf">Christof Schöch</name>
                </respStmt>
            </titleStmt>
            <publicationStmt>
                <availability status="publicdomain">
                </availability>
                <date>2016</date>
            </publicationStmt>
            <sourceDesc>
                <bibl type="digital-source">Honoré d’Urfé, L’Astrée (1607 sq), édition numérisée, ed. Reinhard Krüger et al., Version 1.0.0. Stuttgart: Universität Stuttgart, 2006-2010. <ref target="http://www.uni-stuttgart.de/romlit/forschung/astree/"></ref>.</bibl>
                <bibl type="print-source">Honoré d’Urfé, L’Astrée, édition en cinq volumes d’Hugues Vaganay. 1925.</bibl>
            </sourceDesc>
        </fileDesc>
        <revisionDesc>
            <change when="2016-11-21" who="#cf">Initial TEI version.</change>
        </revisionDesc>
    </teiHeader>
    <text>
<front>
<div>
<p></p>
</div>
</front>
<body>
<div>
		<head type="partie">LA DERNIERE PARTIE D’ASTRÉE</head>
		<head type="chapitre">LE DEUXIESME LIVRE</head>
		<milestone type="space"/>
		<p>Polemas, qui, durant la plus grande partie de la nuict, n’avoit
		cessé de resver sur le travail qu’il faisoit faire, et qui
		s’estoit flatté mille fois de l’esperance que par ce remede son
		amour et son ambition obtiendroient la fin qu’il s’estoit
		proposée, ne vid pas plustost le jour qu’il se leva pour aller
		voir si on avoit beaucoup avancé en son dessein. Il trouva qu’on
		avoit creusé pour le moins de la hauteur de quinze pieds, et
		que, comme on alloit peu à peu s’avancant contre le
		fossé, il avoit desja gaigné pres de six pas de terre.
		Cela le satisfit infiniment, de sorte qu’ayant commandé que ceux
		qui avoient travaillé se reposassent jusqu’à la prochaine
		nuict, il ordonna que d’autres fussent mis en leur place; mais
		à peine eut-on commencé d’obeyr à cette
		ordonnance, que le jour estant desja fort grand et le soleil ayant paru
		sur la montagne d’Isoure, Polemas de fortune jetta les yeux sur la
		maison de Meronte, s’imaginant tousjours que s’il avoit fait quelque
		diligence de son costé, il estoit impossible que dans peu de
		temps Galathée et la ville ne fussent à sa discretion.
		Mais comme les corps de ce perfide et de son fils estoient pendus sur
		les murailles et exposez à la veue de toute l’armée de
		Polemas, ce chevalier ne fut pas long-temps sans les
		recognoistre; d’abord il voulut dementir ses yeux et fit tout ce
		qu’il pust pour douter d’une chose qui ne luy estoit que trop
		assurée, mais quand apres s’estre frotté les yeux plus de
		cent fois, il vid ce que cela ne servoit qu’à luy rendre plus
		claires les marques de son malheur, ce fut alors qu’il vomit contre les
		dieux et contre Amasis toutes les imprecations et tous les blasphemes
		que la fureur peut inspirer à une ame [57/58] desesperée.
		Puis se remettant un peu: Pour le moins, disoit-il, s’il me
		restoit quelque moyen de m’en vanger, je ne trouverois pas mon
		desespoir si sensible, mais ma mauvaise fortune a voulu qu’Alexis et
		Astrée me sont eschappées, Silvie a eu le mesme sort et
		depuis que Semire me brassa cette trahison, je n’ay pu sçavoir
		s’il est mort ou s’il est encore en vie. Ah! traistre,
		continuoit-il, qui donnas la naissance à mes disgraces et
		à toutes les peines que je souffre maintenant, si jamais tu
		viens entre mes mains, les tyrans n’ont pas exercé des supplices
		semblables à ceux soubs la rigueur
		desquels je te feray miserablement mourir!</p>
		<p>A ce mot il se taisoit pour un peu, puis enfin reprenant la
		parole: Mais, disoit-il, qu’a de commun la perfidie de Semire
		avec le malheur que je pleure maintenant? Ce traistre ne
		sçavoit pas mon intelligence avec Meronte, et si Peledonte ne
		nous a trahis, il faut qu’on ait usé de charmes pour la
		descouvrir. Cependant, adjoutoit-il, tournant les yeux contre les corps
		qu’il voyoit pendus sur les murailies, te voylà, Meronte, qui
		portes la peine de ma rebellion! Helas! que ta
		fidelité pour moy meritoit bien une recompense moins
		funeste! Mais, cher Meronte, en quelque lieu que ton ame vive
		maintenant, je veux qu’elle sçache que ma fin ne sera pas plus
		heureuse que la tienne, ou que je tireray une si remarquable vengeance
		de tes ennemis et des miens, qu’à
		jamais tes manes en demeureront assouvies!</p>
		<p>Disant cela, sa douleur s’accrut en telle sorte qu’il fut contraint de
		se retirer, et ayant fait cesser le travail, à cause qu’il
		recognut bien que son dessein estoit descouvert, il fut quelquefois en
		volonté de hazarder un dernier assault, et de se perdre à
		la teste de ses trouppes ou de forcer Marcilly. Mais Argonide et
		Listandre qui s’estoient desja rendus aupres de luy, sçachants
		bien qu’il n’estoit pas en estat d’executer cette resolution, furent
		d’advis qu’il s’en allast à Surieu où estoit le reste de
		ses machines de guerre, et qu’ayant fait venir la toute son
		armée il s’y fortifiast en attendant celle que le roy des
		Bourguignons luy devoit envoyer. Ils luy proposerent aussi que s’il
		apprehendoit que le secours de Gondebaut fust trop lent, il pouvoit,
		soubs quelque pretexte honorable, offrir des tresves à la Nymphe
		pour le temps qu’il trouveroit à propos.</p>
		<p>Polemas, de qui l’ame estoit toute troublée, à cause de
		la suitte de tant de malheurs, receut le conseil de Listandre et
		d’Argonide, sans deliberer seulement en luy-mesme s’il estoit bon ou
		mauvais, si bien qu’ayant donné l’ordre de faire partir
		l’armée, il [58/59] envoya un herault à Amasis: il
		ne fut pas plustost à la porte de la ville qu’Adamas en fut
		adverty, et apres avoir fait abbattre le pontlevis, luy donna
		l’entrée et le conduisit dans le chasteau. Tous les chevaliers
		esoient [sic!] alors aupres d’Amasis, de sorte que ce herault, ravy de
		voir tant de personnes de merite, jugea bien que, quand il n’y auroit
		qu’eux à la defense de la place, elle ne pourroit estre
		forcée de longtemps. Toutesfois n’estant pas là pour
		juger de leurs forces, mais bien pour s’acquitter de sa commission,
		soudain qu’il vid Amasis, il mit un genouil en terre, puis s’estant
		levé par le commandement de la Nymphe, il parla de cette
		sorte: Polemas, mon maistre, ne voulant pas estre accusé
		d’avoir oublié une seule voye de douceur, pour avoir de vous le
		contentement qu’il merite, s’offre encore une fois de mettre bas les
		armes si vous luy remettez entre les mains la Nymphe Galathée
		qu’il desire espouser. Et parce qu’il sçait bien que, quelque
		volonté que vous eussiez de la luy accorder, vous avez des
		personnes aupres de vous, avec qui vous en voudriez deliberer, pour ce
		sujet il vous donne le terme d’une moitie de lune, durant laquelle, si
		vous y consentez, il y aura tresve entre ses trouppes et les vostres.</p><p>
		A ce mot, le herault ayant fait une profonde reverence, Amasis luy dit
		qu’il auroit sa responce dans une heure, durant laquelle elle en
		vouloit consulter avec Godomar, Adamas, Damon et Alcidon; ce
		qu’elle fit, et tous opinerent qu’elle pouvoit accepter cette tresve,
		voire mesme qu’elle le devoit, puisqu’il estoit impossible que dans ce
		temps-là, Sigismond, Rosileon ou Lindamor ne la secourussent.
		Sur cette resolution, elle revint où estoit le herault, et luy
		fit cette responce: Herault, tu diras à Polemas, ton
		maistre, et mon subjet, que pour encor je n’ay nulle creance que les
		armes qu’il a prises si mal à propos me fassent consentir
		à luy donner les contentements que sa temerité luy fait
		pretendre. Mais puis qu’il veut que je pense à ce que je dois
		faire, tu luy diras qu’il seroit bon qu’il pensast luy-mesme durant ce
		temps-là aux choses qui me pourroient mettre en estat d’oublier
		sa faute et de luy pardonner; qu’autrement je ne croy point que
		le terme de cette suspension d’armes serve, qu’à me le rendre
		plus hayssable, et à me faire trouver son offense plus
		irreparable et moins digne de ma pitié.</p>
		<p>A ce mot Amasis se leva, et le herault sortit qu’Adamas conduisit
		jusqu’à la porte de la ville. Polemas qui en avoit attendu le
		[59/60] retour avec impatience, fut bien-aise de sçavoir que la
		Nymphe eust accepté la tresve, mais quand il ouyt dire qu’elle
		luy conseilloit de penser aux moyens qui le pouvoient rendre digne de
		sa grace, cela fit un extreme effort en son ame, s’imaginant que cette
		Princesse n’estoit point encore sans quelque bonne volonté pour
		luy. Toutesfois, comme il n’estoit pas en estat d’eviter son malheur,
		il rejetta toutes les bonnes pensées qu’un juste repentir luy
		alloit inspirant, et flattant sa presomption des grandes esperances
		qu’il avoit fondées sur le secours qu’il attendoit de Gondebaut,
		il creut qu’il y iroit extremement du sien s’il ne poursuivoit son
		entreprise, et s’il ne se mettoit en estat de faire grace luy-mesme, et
		non pas de la recevoir. En cette obstination il fit partir son
		armée, et s’en retouna à Surieu, resolu de remettre le
		siege le lendemain que la tresve auroit finy, s’assurant bien que dans
		quinze jours il auroit receu le contentement qui luy avoit esté
		promis par le roy des Bourguignons.</p>
		<p>D’autre costé Adamas ne donnoit pas tant de temps à la
		conservation d’Amasis, qu’il ne luy en restast un peu pour songer
		à la santé de Celadon, si bien qu’avec l’ayde de ses
		secrets et des mires dont il se servit, le berger fut dans peu de jours
		en estat de sortir du lict, dequoy Astrée fut si contente que
		dans l’excez de sa joye on eust juge qu’en guerissant Alexis, on luy
		avoit rendu à elle-mesmes le seul bien qui luy pouvoit faire
		aymer la vie. La plus grande peine qu’eut le Druide, ce fut d’empescher
		qu’Amasis ne la vint visiter, se doubtant bien qu’il seroit difficile
		que Galathée ne fust de la partie; toutesfois ayant
		absolument resolu de ne souffrir point que Celadon fust veu de ces
		nymphes, il treuva tant d’excuses, qu’en fin il eschappa de ce peril.</p>
		<p>Presque en mesme temps la reyne Argire acheva son voyage, et se rendit
		aupres de Policandre, qui sembloit n’attendre que sa presence pour
		rendre le dernier souspir. Aussi-tost qu’il la vid, il s’esmeut, car il
		avoit autant de cognoissance qu’il en eut jamais, et ne pouvant fermer
		le passage à quelques larmes que la pitié luy tira des
		yeux, il se tourna, bien qu’avec un peu d’effort, du costé de
		cette princesse. Et voyant qu’elle s’estoit desja jettée
		à genoux devant son lict, et qu’elle fondoit toute en
		larmes: En fin, dit-il, d’une voix entrecouppée, vous
		voicy de retour, madame, et je me resjouys dequoy les dieux m’ont
		accordé cette grace, afin que j’observe ce que je vous ay
		promis, et que vous [60/61] ayant pour tesmoing de ma mort, je
		reçoive la plus grande consolation que je pouvois esperer. Mais
		puisque le mal que je souffre ne permet pas que je m’en acquitte
		avecque l’esclat que j’eusse bien desiré, vous vous contenterez,
		madame, adjousta-t’il, de la volonté que j’en ay, et vous
		souviendrez que je ne suis pas moins vostre que si nostre mariage eust
		esté accompagné de plus grandes ceremonies.</p>
		<p>A ce mot il s’arresta comme pour reprendre un peu de force, et tandis
		que la reyne se perdoit dans sa propre douleur, le roy reprit ainsi la
		parole: Or, continua-t’il, tournant le visage du costé
		où estoient les plus apparents de la Cour, qui en cette
		extremité s’estoient rendus aupres de sa personne, je declare
		devant les dieux et devant les hommes qu’Argire est femme de
		Policandre, et que je suis son legitime mary; que si quelqu’un
		est en peine d’apprendre les causes de ce mariage, qu’il sçache
		pour toute raison que c’est un arrest du Ciel et de mon devoir. Alors
		il tendit la main à la reyne, qui la prenant et la mouillant
		toute des pleurs qu’elle versoit: Seigneur, luy dit-elle, je
		reçoy du meilleur de mon cœur la grace que vous me faites, et
		proteste que je tiens cet honneur pour le plus grand advantage que les
		dieux me pouvoient procurer. Mais, adjousta-t’elle, s’il leur plaist,
		je ne vous perdray point, et ils m’ont trop favorisée en la
		guerison de Rosileon pour me laisser croire qu’ils me voulussent
		abandonner, maintenant que je leur demande la vostre.</p>
		<p>Au nom de Rosileon on vid bien que le roy changea un peu de couleur, et
		de fait, jettant les yeux sur luy, la violence de son mal ne put
		empescher qu’il ne donnast quelques tesmoignages de joye. Rosileon qui
		mouroit de douleur, et de qui le visage portoit presque aussi peu de
		traits de vie que celuy de Policandre, s’avança alors, et se
		jettant à genoux fort proche de la reyne, il ouyt que le roy
		reprenoit la parole de cette sorte: La loy de mourir est
		tellement commune à tous les hommes, que vous ne devez nullement
		treuver estrange que je paye à la nature le tribut que tout le
		monde luy doibt. Si les roys ne mouroient point, voust auriez quelque
		raison de vous estonner que je fusse seul exclus de ce privilege, et
		que mon sceptre et ma couronne fussent moins puissants que les autres
		pour me defendre des coups de la mort; mais puisque jusqu’icy les
		monarques n’ont pas eu plus de droit de vivre que les plus simples
		bergers, et qu’on en void les infaillibles marques parmy leurs cendres
		et leurs monuments, ce vous [61/62] doit estre, ce me semble, un grand
		sujet de consolation de sçavoir pour le moins que, si je meurs,
		c’est pource que les dieux le veulent et qu’ils n’ont jamais fait
		d’homme qui comme moy n’ait esté sujet au trespas. Donc, chere
		Argire, si mon repos vous est en quelque consideration, et si vous avez
		encore quelque volonté de me plaire, arrestez, je vous supplie,
		ces larmes qui ne servent qu’à me troubler, et donnez-moy ce
		contentement que je sçache que vous recevez, comme venant de
		leur main, ce funeste coup qui separe nos corps, mais qui ne
		sçauroit empescher que nos ames ne demeurent eternellement unies
		dans la seconde vie que nous attendons. Je ne vous en demande point de
		preuve plus forte que celle que vous me donnerez, si vous consentez
		à ce que le Ciel ordonne, et voyez si je ne vous ayme pas autant
		que je fis jamais, puisque craignant qu’en ce dernier moment mon ame
		vous desobeysse, je vous demande la permission de mourir.</p>
		<p>Policandre proferoit ces mots avec une voix si mourante qu’il sembloit
		que son ame deust sortir par sa bouche au mesme temps que la
		parole; et la Reyne que la douleur estouffoit, ne demeuroit pas
		moins interdite que Rosileon, de qui les sanglots faisoient assez
		cognoistre combien son cœur estoit affligé. Le faux Celiodante
		à qui Policandre avoit desja remis la couronne des Ambarres, des
		Boyens et des Lemovices, soubs condition qu’il espouseroit Cephise,
		estoit aussi dans une affliction si sensible, qu’il ne pouvoit se
		resjouyr du retour d’Argire, ny bien ressentir le contentement qu’en un
		autre temps la guerison de Rosileon luy eust rapporté. En fin le
		Roy se sentant affoiblir de moment en moment, et jugeant bien qu’il ne
		pouvoit plus resister à cette ennemie, que la nature craint, se
		faisant encore un peu de violence: Argire, dit-il avec un grand
		souspir, je vous conjure par tout ce que vous aymerez le mieux, et je
		croy que ce sera ma memoire, d’avoir soing de ceux que je laisse soubs
		vostre conduitte. Faites que l’exemple de vostre vertu leur fasse
		abhorrer le vice, et vous souvenant que les tresors ne sont pas moins
		perissables que nous, pensez que tout le bien ou le mal que nous devons
		avoir en l’autre vie depend absolument du merite de nos actions. Et
		vous Rosileon, dit-il, luy tendant sa foible main, ou plustost le vray
		Celiodante, pardonnez-moy le crime qu’une mescognoissance m’a presque
		fait commettre envers vous, ne m’accusez plus d’ingratitude, et
		permettent les dieux que Rosanire que je vous donne jouysse longuement
		des grandeurs dont vous luy ferez part, comme roy des [62/63] Santons
		et des Pictes; aymez pour l’amour de moy celuy qui a si longtemps
		usurpé vostre nom. Disant cela, il se retourna du costé
		du faux Celiodante, puis en continuant: Et vous, mon fils, luy
		dit-il, rendez-luy avec usure la bonne volonté qu’il aura pour
		vous; aymez la paix ou ne prenez les armes que pour des causes si
		justes que vous ayez tousjours les dieux de vostre party, et sur tout,
		vivez si bien avec Argire, qu’il ne luy reste jamais non plus
		qu’à moy aucun regret de vous avoir fait tel que vous estes;
		c’est là tout ce que je desire de vous, en attendant que les
		dieux me permettent de vous revoir. Adieu mon
		fils, adieu Argire, adieu Rosi…!</p>
		<p>A ce demy mot un dernier souspir luy desroba l’ame et la voix, et son
		œil demeurant attaché sur Rosileon, on recognut bien qu’il avoit
		eu envie de le nommer, mais qu’à peine il avoit pu dire la
		moitié de son nom, dequoy la reyne s’estant apperceue, et ne
		trouvant plus qu’un marbre froid au lieu de ce Policandre, pour lequel
		autrefois elle avoit tant souspiré, peu s’en fallut qu’elle ne
		le suivist à la mesme heure. Toutes les considerations qu’elle
		s’estoit representées durant son voyage pour se consoler sur un
		semblable malheur, furent alors entierement oubliées, et ne s’en
		treuva pas une, quelle puissante qu’elle fust, qui ne cedast à
		son desespoir present. On eust jugé qu’elle avoit envie de noyer
		sa raison dans ses larmes, et qu’elle esperoit de retreuver l’ame de
		Policandre dans la racine des cheveux qu’elle s’arrachoit. Le faux
		Celiodante estoit presque hors de luy-mesme, et bien que la mort du roy
		luy vallust un empire, si est-ce qu’il montroit evidemment qu’il avoit
		plus perdu en sa personne qu’il n’avoit acquis de bien en son estat.</p>
		<p>Cephise et Rosileon ne souffroient pas une moindre douleur, et tous les
		chevaliers qui se treuverent à cette deplorable fin firent voir
		un extreme ressentiment de la perte de leur prince; ils
		s’approcherent de la reyne pour luy jurer toute sorte de
		fidelité et à Celiodante aussi, mais elle se treuva si
		peu en etat d’ouyr ce qu’ils eussent pu luy dire, que si les dames qui
		se rencontrerent aupres d’elle ne l’eussent fait mettre au lict,
		peut-estre fust-elle tumbée dans quelque grande
		extremité. Ils se retirerent donc presque aussi affligez du mal
		de la reyne que de la perte du roy, mais comme dans la vicissitude des
		choses on ne void rien qui soit durable, la douleur d’Argire, de
		Celiodante et de Rosileon trouva enfin quelque soulagement; et
		leur raison estant eschappée du [63/64] naufrage qu’elle pouvoit
		faire dans la fureur de ces premiers mouvemens fit souvenir la Reyne du
		secours qu’elle avoit promis à la Nymphe, et Rosileon que sa
		maistresse estoit demeurée dans Marcilly, de sorte qu’apres
		avoir fait dresser un monument à Policandre, le plus superbe
		qu’il se put, et digne d’un prince si vaillant et si sage, toutes leurs
		pensées, se tournerent du costé de la Nymphe et ne se
		porterent plus à autre chose qu’à ce qui pouvoit regarder sa conservation.</p>
		<p>Au bout de quelques jours les peuples ausquels Policandre commandoit,
		remirent le sceptre et la coronne à Celiodante, avec les mesmes
		ceremonies qu’ils avoient accoustumées en la proclamation de
		leurs roys, et Rosileon ayant depesché en diligence chez les
		Pictes, leva par la permission de la Reyne sa mere de dix à
		douze mille hommes, et puis ayans pris congé de Celiodante son
		frere, se mit en campagne. avec son armée, resolu de revoir
		Rosanire, et de s’opposer genereusement à la violence de ceux
		qui voudroient entreprendre contre Amasis.</p>

		<milestone type="space"/>
		<milestone type="space"/>
		<head type="chapitre">SUITTE DE L’HISTOIRE</head>
		<h3>DE LIPANDAS, D’AMERINE, DE MELANDRE, ET DE LYDIAS</h3>
		<milestone type="space"/>

		<p>Durant toutes ces choses, les blessures de Lipandas guerirent,
		mais non pas sa passion, et bien que ce chevalier n’eust pas beaucoup
		pratiqué Melandre, il ne laissoit pas de cognoistre un peu son
		esprit et de sçavoir que c’estoit la fille du monde la plus
		genereuse. Cela fut cause que dés que la tresve fut faite, et
		que Polemas eut levé le siege, il en receut un si sensible
		desplaisir qu’à peine s’en pouvoit-il consoler. Il n’estoit pas
		marry qu’Amasis se fust mise en estat d’esperer, par l’assistance qui
		luy avoit este promise, la liberté qu’on luy vouloit ravir, mais
		quand il considera que cela luy ostoit les moyens de faire voir son
		courage et de vaincre l’ame de Melandre par les marques qu’il eust pu
		donner de sa valeur, peu s’en falut qu’il ne se desesperast.
		Toutesfois, ne trouvant point de remede à cet accident, il se
		resolut enfin d’attendre avec le plus de patience qu’il luy seroit
		possible, la fin de [64/65] cette suspension d’armes, et de faire apres
		cela des actions si glorieuses qu’elle pust tenir à quelque
		sorte d’honneur d’estre servie par un chevalier si plein de courage et d’affection.</p>
		<p>Cependant il luy estoit permis de la voir, et par ce que dans cette
		liberté il ne perdoit pas un seul moment du temps qui luy
		laissoit la commodité de l’entretenir, il essaya mille fois de
		la rendre sensible à l’extreme passion qu’il avoit pour
		elle; mais il ne la put jamais toucher que de pitie, car elle
		parut tousjours si preoccupée de la volonté qu’elle avoit
		pour Lydias, qu’il eut esté difficile qu’il eust esperé
		quelque changement en son inclination. Souvent il luy representa par
		combien de loix il estoit obligé à mourir plustost que de
		cesser jamais de l’aymer, il luy parla du combat où il avoit
		esté vaincu, lors qu’elle s’exposa à la fureur de ses
		armes pour la liberté de Lydias, et luy faisant recognoistre que
		c’estoit une espece de miracle qu’elle fust sortie du camp avec
		l’avantage qu’elle en avoit emporté, il taschoit de luy
		persuader que les dieux l’avoient permis seulement pour luy donner un
		jour la gloire d’estre aussi bien surmonté par les charmes de
		ses yeux, qu’il l’avoit esté par les coups de son espée.
		Il luy dit encore l’obligation qu’il avoit à sa courtoisie
		depuis qu’elle l’avoit demandé à Ligdamon, et luy jura
		que lors qu’elle avoit pensé le mettre en liberté, elle
		l’avoit tellement rendu son esclave qu’il ne croyoit pas que rien au
		monde luy pust jamais estre agreable comme sa captivité. Enfin
		il luy redit tout ce que sa passion luy suggera, mais pour cela le cœur
		de Melandre n’en fut pas plus doux, car lors qu’il luy parloit de son
		amour, elle luy parloit de celle qu’elle conservoit pour Lydias, et si
		Lipandas luy demandoit quelque secours, elle luy representoit combien
		elle en estoit necessiteuse elle-mesme.</p>
		<p>Ainsi quelques jours se passerent, durant lesquels le plus grand
		avantage que ce chevalier put obtenir, ce fut qu’elle consentit en fin
		de l’appeller son prisonnier; et cependant qu’il vivoit en
		quelque sorte consolé par le plaisir qu’il avoit de porter un
		titre qui luy sembloit si glorieux. Melandre s’affligeoit de plus en
		plus, car n’ayant pu apprendre aucunes nouvelles de Lydias, depuis
		qu’elle l’avoit veu attaché avec Alexis et Astrée,
		à la teste de l’armée de Polemas, elle alloit s’imaginant
		tout ce que la jalousie et le desespoir peuvent faire craindre de
		funeste. Quelquefois elle se figuroit qu’il se seroit sauvé
		avecque Amerine, et qu’au prejudice de la fidelité qu’il luy
		avoit jurée, il espouseroit cette belle fille [65/66] dans la
		premiere ville où ils arriveroient; puis considerant qu’il
		estoit presque impossible qu’il n’eust esté extremément
		blessé, à cause du grand combat qu’il avoit rendu, elle
		se persuadoit qu’il estoit mort. Dans la confusion de ces fascheuses
		pensées, elle estoit pour mourir elle-mesme, si le Ciel n’eust
		pris enfin quelque compassion de ses regrets, et n’eust permis qu’elle
		eust eu de ses nouvelles de cette sorte.</p>
		<p>Amerine que Lydias avoit entretenue sous les fenestres de la chambre
		où Polemas retenoit Silvie en prison, n’eut pas plustost veu
		emmener son amant, qu’elle commenca de le suivre, et bien qu’elle
		protestast et jurast à tous momens qu’il n’estoit point
		Ligdamon, elle ne put empescher qu’il ne fust attaché comme les
		autres. Cent fois elle supplia ceux qui le traittoient si rudement de
		permettre que les mesmes fers luy fussent mis aux mains, mais voyant
		qu’elle ne pouvoit obtenir en grace ce qu’on ordonnoit à Lydias
		comme un supplice, elle fit dessein pourtant de ne l’abandonner jamais,
		et de prendre si bien son temps qu’elle pust mourir avecque luy. En
		cette resolution elle suivit l’armée de Polemas, et soudain que
		par la faveur de Semire elle vid Lydias hors des chaisnes, et en estat
		de se defendre, elle s’en alla droit à luy, et sans pouvoir se
		separer de sa personne, n’ayant pour combattre point d’autres armes que
		la voix, elle s’en servit à l’animer, et luy donna tant de
		courage et de force que Lydias en cet instant croyoit estre entierement
		invincible. En fin, ne pouvant resister au grand nombre de ceux qui
		tout d’un coup fondirent sur luy, il recula comme les autres jusques au
		fossé, où il combattit encore jusqu’à ce
		qu’affoibly par diverses blessures, et par une grande perte de sang, il
		fut contraint de se laisser aller en terre à moitie
		pasmé. Alors Amerine se jetta à genoux, et sans perdre le
		temps à faire des plaintes, se mit en devoir de le secourir, et
		fit si bien qu’ayant deschiré son collet et son mouchoir, elle
		arresta le sang qui couloit par les blessures qu’il avoit au bras.</p><p>
		Peu de temps apres, Polemas fut entierement repoussé, de sorte
		que lors que chacun r’entra dans la ville, Lydias se trouva avoir
		repris un peu de vigueur, il se leva donc à l’ayde d’Amerine,
		qui le prenant soubs, le bras et faisant des efforts pour le soustenir,
		l’emmena jusques dans l’enceinte des murailles. A peine y furent-ils
		arrivez que Lydias se sentant defaillir, tourna ses yeux languissants
		sur cette belle fille, et luy voulut dire le dernier [66/67]
		adieu; mais elle, à qui l’amour augmentoit la force, le
		sceut si bien conjurer et luy ayda si fort qu’il fit encore vingt-cinq
		ou trente pas dans la ville. Ce fut là qu’Amerine creut l’avoir
		perdu, car estant tombé en pasmoison, et elle n’ayant plus la
		force de le soustenir, elle fut contrainte de s’asseoir contre la plus
		proche maison sur un siege de pierre qu’elle rencontra fortuitement.
		Là ne trouvant plus de mouvement en Lydias, il luy fut
		impossible de retenir ses cris, dont la violence fut si grande qu’ils
		parvindrent aux oreilles du maistre de ce logis; et bien que
		toute la ville fust encore en allarme, il arriva toutesfois que luy qui
		n’estoit pas en estat de porter les armes, n’estoit point sorty de la
		maison, où il avoit tousjours demeuré en prieres en
		attendant le succez que les dieux donneroient aux armes d’Amasis.</p><p>
		Cet homme estoit mire de sa profession, riche en beaux secrets, mais si
		sage qu’il ne sortoit presque plus de sa chambre, et comme il estoit
		extremément charitable, il n’ouyt pas plustost les cris
		d’Amerine, que se doubtant presque du sujet qui les faisoit naistre, il
		commanda à quelques-uns de ses domestiques de prendre de la
		lumiere et d’aller voir ce que c’estoit. Mais à peine eurent-ils
		esté, dans la rue qu’on luy vint rapporter que celle qui faisoit
		ces regrets estoit une assez belle fille, et qu’elle pleuroit la perte
		de Ligdamon qu’elle tenoit tout sanglant entre ses bras. Au nom de
		Ligdamon, le bon vieillard changea de couleur, car il l’aymoit
		infiniment; toutesfois s’estant un peu remis: Peut-estre, dit-il,
		ce chevalier n’est pas encore mort, qu’on me l’aille querir,
		continua-t’il, devant que quelqu’un l’emporte en sa maison, car s’il
		luy reste quelque peu de vie, j’espere que mes remedes la luy prolongeront.</p>
		<p>A ce commandement, presque tous ceux qui estoient dans le logis
		sortirent, et cependant qu’on appresta un lict pour le mettre, Lydias
		ayant donne quelques signes de vie, les domestiques firent tant
		qu’Amerine le leur remit, qui leur oyant crier en souspirant: Ah
		Ligdamon! ah Ligdamon! s’imagina que si ce nom avoit
		esté cause des blessures de Lydias, peut-estre pourroit-il bien
		estre cause de leur guerison. Elle resolut donc de ne le point nommer,
		afin de les laisser plus long-temps dans la tromperie où ils
		estoient, et de ne les divertir point de la volonté qu’ils
		avoient, de le secourir, si bien qu’estant entrée avecque luy,
		et ayant veu le soing que ce vieillard prenoit à le faire
		deshabiller pour le mettre au lict, et visiter ses playes, elle
		commença de bien esperer [67/68] de son assistance. Lydias se
		treuva n’estre pas blessé à mort, bien qu’il eust receu
		quatre coups assez grands: les deux estoient au bras gauche fort
		pres de l’espaule; les autres deux estoient, l’un, à la
		cuisse à quatre doigts du genouil, et le dernier, dans la main
		droitte, qui ne put jamais estre guery, sans qu’il en demeurast
		estropié d’un doigt. Soudain que le mire y eut mis le premier
		appareil, il s’en vint où estoit Amerine, et luy faisant le
		rapport des blessures de Lydias, luy donna une si grande assurance de
		le guerir bien-tost qu’elle en reprit un peu de couleur. Et bien
		qu’elle fust sans collet, et couverte de sang en divers endroits, elle
		parut pourtant si belle aux yeux du charitable vieillard qu’il luy fut
		impossible de ne soupçonner d’elle quelque chose d’estrange,
		puisqu’il sçavoit bien que Ligdamon n’estoit point marie. Cela
		fut cause qu’à la premier commodité qu’il en eut, il la
		supplia de luy dire d’où estoit procedée l’amour qu’elle
		tesmoignoit à Ligdamon. Amerine luy respondit qu’en l’estat où elle estoit, il
		ne luy estoit pas possible de contenter sa curiosité, outre que
		c’estoit une fortune qu’elle ne luy pouvoit conter sans rougir, mais
		que des que Ligdamon reprendroit un peu de santé, elle le
		prieroit de luy en dire les plus remarquables accidens. Cette responce
		conrirma le myre dans sa premiere opinion, et dans le desir d’en estre
		esclaircy; toutesfois ne la voulant pas importuner, il luy
		tesmoigna qu’il estoit content d’attendre que le chevalier fust en bon estat.</p>
		<p>En effect dans peu de jours il commença de se mieux porter,
		parce que la fievre ne l’ayant point pris, et son plus grand mal
		n’estant provenu que de l’excessive perte de sang qu’il avoit faite, il
		ne fut pas difficile de le remettre; dequoy Amerine ne
		s’apperceut pas plustost qu’elle luy conta tout ce qui luy estoit
		arrive, et le conjura de continuer cette feinte jusqu’à ce qu’il
		fut entierement guery. Lydias fit donc le mieux qu’il put le personnage
		de Ligdamon, et lors que le bon vieillard voulut sçavoir qui
		estoit Amerine, il luy nomma librement son nom, et luy redit tout ce
		qu’elle-mesme luy avoit raconté des avantures de ce chevalier.
		Le mire en avoit ouy dire confusément quelque chose, si bien
		qu’apres en avoir appris l’entiere verité, il en demeura si
		satisfait, que par ce seul recit il creut estre trop bien
		recompensé du soing qu’il avoit pris à le guerir.</p>
		<p>Un jour Amasiel, c’est ainsi que ce bon vieillard se nommoit, voulut
		sortir, afin d’assister à un sacrifice particulier, que la
		[68/69] Nymphe faisoit faire pour le retour de Lindamor, et ce qui luy
		en donna plus de liberté, ce fut que depuis deux jours Lydias
		commençoit de se promener par la chambre. S’imaginant donc qu’il
		n’y avoit plus de danger de s’en esloigner un peu, il se mit dans une
		chaire, et se fit porter par deux valets jusqu’au temple. Peu de temps
		apres Amasis y vint, suivie de ses nymphes et des dames qui estoient
		dans Marcilly, et avecque elles vint Godomar et les plus apparens
		chevaliers de la Cour, ce qui donna assez de curiosité au bon
		Amasiel pour considerer toute cette belle compagnie. Il ne fut pas
		long-temps sans y remarquer Ligdamon, et cette veue le surprit si fort,
		pensant à l’estat auquel il croyoit l’avoir laissé, que
		fendant la presse le mieux et le plus discrettement qu’il pust, il s’en
		alla droit à luy et à moitié en colere: Vous
		n’estes pas sage, Ligdamon, luy dit-il, de vous hazarder si tost, et
		souvenez-vous que si j’eusse pensé que vous eussiez deu sortir
		du logis, je n’en fusse point party. Ligdamon qui faisoit estat de
		l’amitié de ce mire, et qui croyoit devoir beaucoup de respect
		au grand aage de ce venerable vieillard, luy respondit avec une douceur
		nompareille, et luy jura qu’il ne sçavoit dequoy il luy parloit.
		– Je vous dis, reprit Amasiel, que par l’effort que vous faites
		à marcher et à vous si tenir si longtemps debout, la
		blessure que vous avez eue à la cuisse se pourroit bien r’ouvrir.</p>
		<p>A ce mot, le chevalier se ressouvenant bien que parmy les dernieres
		blessures qu’il avoit receues, et pour lesquelles il n’avoit pas mesme
		tenu le lict, il n’en avoit point receu où il luy
		marquoit: Je n’ay jamais, luy repliqua-t’il, esté
		blessé à la cuisse, et si vous ne vous expliquez pas
		mieux, je seray long-temps sans vous entendre.</p>
		<p>Ligdamon luy dit ce peu de mots assez froidement, et le mire se
		figurant qu’il desavouoit sa blessure, pour n’avouer pas l’obligation
		qu’il luy avoit d’en avoir esté guery, s’estonnant de treuver de
		l’ingratitude dans l’ame d’un chevalier, de la generosité duquel
		tout le monde faisoit tant d’estime: Seigneur, luy dit-il, le
		secours que je vous ay donné, devoit vous obliger à me
		faire un autre traittement, mais puis que vous ne croyez pas que je
		merite seulement d’en estre remercié, je n’en suis pas pour cela
		moins recompensé, car les dieux sçavent bien l’intention
		pour laquelle je l’ay fait.</p>
		<p>A ce mot Amasiel se teut, tesmoignant toutefois en son action [69/70]
		un peu de mescontentement, et Ligdamor qui ne s’en pouvoit imaginer la
		cause: Amasiel, luy dit-il, si je ne voudrois de tout mon cœur
		vous servir, je veux que les mesmes dieux dont vous parlez me
		punissent, mais je les prends à tesmoins que je ne sçay
		ce que vous entendez par ces mots de blessure, d’obligation et de
		recompense. – Je pense, dit le vieillard, en l’interrompant, que vous
		vous imaginez que je resve, ou que vous me voudriez faire croire que je
		suis devenu fol. Oserez-vous nier que depuis unze jours vous n’ayez
		esté dans ma maison, et que je ne vous y aye pensé de
		quatre blessures, dont l’une est à la cuisse, l’autre à
		la main, et les autres deux aux bras?</p>
		<p>En cet instant l’esprit de Ligdamon commença de voir clair dans
		le discours du mire, et se doubta bien que c’estoit de Lydias qu’il
		parloit; ostant donc ses gands, et luy montrant les mains
		nues: Vous voyez bien, bon pere, luy dit-il, que je n’ay nulle
		blessure dans la main. Alors le bon vieillard jettant l’œil sur
		l’endroit où estoit la playe de Lydias, et n’y remarquant aucune
		cicatrice, demeura dans une confusion extreme, et Ligdamon reprenant la
		parole: Mais, continua-t’il, ne croyez pas que cette
		charité que vous avez exercée ait esté
		employée en un moindre sujet; vous avez secouru un
		chevalier qui me ressemble, et à qui mon nom a failly de couster
		la vie, comme le sien a failly autrefois à me faire perir sous
		la fureur des lyons, ausquels je fus exposé, et souvenez-vous
		que le bon office que vous luy avez rendu sera recognu par moy comme si
		veritablement il avoit esté fait à ma personne. Mais,
		adjousta-t’il, vous ne trouverez pas mauvais qu’apres le sacrifice, je
		l’aille visiter en vostre maison; aussi bien y a-t’il quelque
		temps que j’estois en peine de sçavoir ce qu’il estoit devenu.
		Amasiel ouyt bien ce que Ligdamon avoit dit, mais il luy fut impossible
		d’y respondre, car l’estonnement où il estoit luy avoit presque
		osté la parole; tantost il portoit les yeux sur le visage
		de Ligdamon et les y tenoit attachez assez long-temps, puis tout
		à coup reprenant sa main, et la regardant de fort pres, il ne
		pouvoit s’imaginer qu’il n’y deust rencontrer la blessure que Lydias
		avoit receue. En fin le temps du sacrifice les ayant obligez à
		une particuliere attention, ils quitterent ce
		discours pour commencer leurs prieres.</p>
		<p>Le sacrifice ne fut pas plustost achevé que Ligdamon prenant
		Amasiel par la main l’emmena dans son chariat, et de là en son
		logis où ils descendirent, mais Amerine qui avoit mis la teste
		à [70/71] la fenestre, ne vid pas si tost paroistre Ligdamon,
		qu’elle en courut donner la nouvelle à Lydias. Ce chevalier qui
		avoit une extreme envie de le voir, fut si content d’ouyr dire combien
		il estoit proche de ce bien, qu’il en prit une assez vive couleur, et
		cela fut cause que, dés que Ligdamon jetta les yeux sur luy, il
		luy sembla voir son visage dans la glace d’un miroir.</p>
		<p>Ils furent quelque temps sans faire autre chose que s’entrecaresser,
		car Lydias qui sçavoit combien il estoit obligé à
		ce chevalier en la personne d’Amerine, ne pouvoit se lasser de
		l’embrasser et de le regarder comme celuy à qui il avoit
		l’obligation d’un bien qui luy estoit mille fois plus cher que sa
		fortune ny que sa vie. Toutesfois enfin s’estants mis sur le discours
		des choses qui les touchoient alors de plus pres, Ligdamon raconta ce
		que Lipandas avoit fait, quand pour satisfaire aux desirs de Melandre
		il s’estoit jetté en bas des murailles, seulement pour secourir
		Lydias. A ce nom de Melandre, Lydias et Amerine furent esgalement
		surpris, l’un par le secret ressentiment qu’il eut des obligations
		qu’il avoit à cette belle fille, et l’autre par une pointe de
		jalousie qui luy entra bien avant dans l’ame, dequoy Ligdamon s’estant
		apperceu: Je vous jure, continua-t’il, que vous n’aurez pas un
		petit combat à rendre, car l’amour que Melandre conserve encore
		pour Lydias est aussi violente qu’elle fut jamais; et quoy que Lipandas
		fasse pour l’en divertir, il luy est impossible d’y rien avancer. Alors
		Lydias: Je m’assure, respondit-il, que, lors que Melandre
		sçaura ce que je dois, et ce que j’ay promis à la belle
		Amerine, son esprit se remettra plus facilement, et ne trouvera pas
		estrange que, comme chevalier, j’observe ce à quoy je suis si
		solemnellement et si estroitement obligé. – Je croyrois,
		adjousta Amerine, que le meilleur pour nous seroit qu’elle ne sceust
		rien du tout, et que nous fissions en sorte de nous desrober de sa
		presence, sans nous mettre au hazard de
		ce qu’elle pourra entreprendre contre nous.</p>
		<p>A cela Lydias ne respondit rien, et Ligdamon fut presque de cet advis,
		mais quelque volonté qu’ils eussent eue de l’executer, il n’eust
		pas esté en leur puissance, car les domestiques d’Amasiel qui
		parlerent de cet accident à plusieurs personnes, furent cause
		que ce mesme jour presque toute la ville en fut advertie. Melandre n’en
		eut pas plustost appris la nouvelle, qu’elle fit de grandes plaintes
		contre Ligdamon et dés qu’elle se put desrober de la vigilance
		de Lipandas qui ne la quittoit que le moins qu’il pou-[71/72]voit, elle
		s’en alla droit au logis du mire. Durant le chemin elle fut combattue
		de mille differentes pensées: tantost elle s’imaginoit le
		contentement qu’elle auroit de revoir celuy pour lequel elle avoit
		couru de si dangereuses fortunes, et tantost, pensant qu’Amerine estoit
		aupres de luy, elle changeoit d’humeur, et mouroit d’apprehension qu’il
		luy eust este perfide. Enfin apres une longue dispute, elle arriva dans
		la chambre de Lydias, et comme elle n’avoit point quitté l’habit
		de chevalier, elle fut jusqu’aupres de luy sans avoir esté
		recognue. Elle le trouva à genoux devant Amerine, qui assise sur
		un lict tenoit sur son giron la teste de son amant, dequoy Melandre fut
		si offensée que cedant tout à fait aux efforts de sa
		colere et de sa jalousie: Et bien perfide, dit-elle, tirant
		Lydias par la manche de son pourpoinct, sont-ce là les marques
		que tu me devois donner de ta recognoissance? En cet instant
		Lydias la recognut, et se leva pour la saluer, mais elle, le
		repoussant: Non, non, dit-elle, demeure hardiment
		prosterné devant cette belle fille, elle ne jouyra pas
		long-temps du sacrifice que tu luy fais, car j’ay asses de moyens pour
		me vanger de la trahison dont tu t’es rendu coulpable, et souviens-toy
		que si le Ciel m’en refuse la justice, j’ay assez de courage pour la
		chercher dans mon desespoir.</p>
		<p>A ce mot regardant Amerine, puis Lydias d’un œil qui tesmoignoit assez
		le transport où elle estoit, elle sortit sans avoir donné
		le temps au chevalier de luy dire seulement une parole. A peine
		fut-elle hors de la porte qu’elle prit le chemin du chasteau, et sans
		deliberer davantage sur ce qu’elle avoit à faire, elle s’alla
		jetter aux pieds d’Amasis, et luy tint ce langage Madame, cette justice
		que vous avez exercée si heureusement, et que vostre
		bonté ne refusa jamais à personne, est maintenant
		implorée par moy, qui me plains de la perfidie d’un chevalier,
		et qui vous conjure de me permettre d’en tirer raison en vostre
		presence. Nostre combat n’aura pour le commencement autres armes que la
		voix, et si la cognoissance de sa faute le touche de quelque repentir,
		je proteste dés maintenant de luy faire grace. Au pis aller,
		Madame, nous vous ferons l’arbitre de nostre differend, et quand nos
		raisons auront esté ouyes, je ne feray nulle difficulté
		d’obeyr à ce que vous ordonnerez de nous. Alors Melandre se
		teut, et la Nymphe qui la prit pour un chevalier, et qui s’imagina que
		le meilleur estoit d’estouffer au plus tost cette querelle, et de luy
		donner le contentement qu’elle demandoit, consentit à tout ce
		qu’elle voulut. [72/73] Ainsi Lydias fut mandé par un herault et
		receut l’heure à laquelle il estoit obligé de
		comparoistre devant Amasis.</p>
		<p>Amerine se doubta incontinent du dessein de Melandre, et fit cognoistre
		à Lydias la crainte qu’elle avoit de perdre son amitié,
		mais ce chevalier, la rassurant, promit cent fois de mourir plustost
		que de manquer jamais aux premiers sermens qu’il avoit faits à
		son advantage. Tout cela ne se fit point si secrettement que presque
		toute la Cour ne le sceust, de sorte que lors que Lydias fut conduit
		pour faire la reverence à la Nymphe, sa chambre estoit desja
		toute pleine de dames et de chevaliers. Lipandas et Ligdamon ne s’y
		treuverent pas alors, mais Amerine qui ne voulut point quitter Lydias,
		entra presque aussi tost que luy, et s’alla ranger parmy les filles.</p>
		<p>Les herauts n’eurent pas plustost commandé le silence qu’Amasis
		fit signe au chevalier triste, et luy tesmoigna qu’elle estoit preste
		de l’ouyr, ce que Melandre ayant remarqué, elle alla baiser la
		robe à la Nymphe, puis s’estant remise en sa place,
		commença son discours en cette sorte.</p>
		<p>Je sçay bien, Madame, que je devrois plustost rougir que parler,
		puis que l’habit dont je suis revestue, plus contraire à mon
		sexe qu’à mon humeur, m’accuse d’impudence devant l’une des plus
		vertueuses princesses de l’univers, mais puis que rien ne pouvoit mieux
		condamner Lydias, ny le convaincre d’ingratitude que les mesmes armes,
		et les mesmes vestements soubs lesquels je l’ay obligé de la
		vie, je vous supplie tres-humblement, Madame, de me pardonner si je ne
		les ay point quittez et si je m’en sers pour luy reprocher la plus
		grande perfidie dont chevalier ait jamais usé. Peut-estre,
		Madame, que les divers accidents qui ont accompagné ma vie sont
		aussi bien cognus de vous que de moy, car Clidaman qui avoit la gloire
		d’estre sorty de vous, en apprit autrefois la verité par ma
		propre bouche. Que si, ny luy, ny Lindamor ne vous en ont escrit les
		particularitez, j’ay bien sujet de pleurer la mort de l’un, et de
		plaindre l’absence de l’autre, puis que, sans que je fusse maintenant
		en peine de vous les raconter, vous sçauriez par eux ce que me
		doit Lydias, et combien j’ay de droit d’empescher qu’au prejudice de
		ses promesses, une autre ne me ravisse la part
		qu’il me donna jadis en son amitié.</p>
		<p>A ce mot, interrompant son discours pour seicher les larmes qu’elle
		versa sur le souvenir de la mort de Clidaman, elle sembla donner temps
		à la Nymphe d’en faire de mesme, puis elle pour-[73/74]suivit
		ainsi: Ils vous eussent dit, madame, que lorsque Lydias fut
		contraint de trouver son salut en sa fuitte, et que les parents
		d’Aronte qu’il avoit tué sembloient luy vouloir deffendre de
		trouver une retraite assurée dans le monde, ma maison luy servit
		d’asile. Ce fut la que son honneur fut mieux à couvert que le
		mien, car n’ayant pu me guarentir des traits dont il entreprit de me
		blesser, je me vis enfin contrainte d’imiter la bonté de mon
		pere et de luy donner dans mon cœur la mesme place qu’il luy avoit
		accordée dans son logis. Ce volage ne fut pas long-temps sans se
		rendre maistre de l’un et de l’autre; mais comme on se lasse facilement
		de la possession des plus belles choses, peu s’en fallut que le mesme
		jour qui me fit cognoistre qu’il m’aymoit ne m’assurast aussi de sa
		trahison; en effect il me quitta bien-tost, et pour rendre sa
		faute plus enorme, ce perfide partit sans me dire adieu.</p>
		<p>Je ne vous diray pas, madame, quels furent mes transports et mes
		ressentiments, j’aurois honte de le faire rougir de son crime et de mes
		folies, je diray seulement qu’en cet instant j’oubliay ce que j’estois,
		et que changeant d’habits et de nom, je me resolus de vaincre toutes
		les horreurs que la crainte imprime ordinairement dans l’ame d’une
		fille. Je sortis donc du sein de mes parents, et les dieux
		sçavent avec quelle violence je consentis à commettre ce
		manquement! Puis surmontant les difficultez d’un voyage, et
		toutes les injures de la saison, apres mille obstacles que la fortune
		me presenta, je me disposay à combattre Lipandas, m’imaginant
		qu’il n’importoit de quelle main je deusse mourir, pourveu que ce fust
		en la presence de mon perfide.</p>
		<p>Que s’il te reste, ô Lydias, continua-t’elle, s’addressant
		à luy, quelque memoire du peril ou je m’exposay et de la grace
		que je te fis, advoue que cette jeune beauté qui sert
		aujourd’huy de matiere à ma jalousie, et à ton changement
		n’en eust jamais le courage, et qu’elle t’eust laissé perir
		à faute de te defendre. Ce n’est pas la toutesfois la plus
		grande obligation dont je t’aye chargé, et si tu ne veux pas que
		je te la nomme, de peur que ton crime ait trop de tesmoings,
		demandes-en secrettement des nouvelles aux chaisnes et aux fers qui
		m’attacherent les bras, lors que pour assouvir la hayne de celuy qui te
		detenoit, j’allay chercher dans ses cachots la mesme place que tu y
		soulois occuper! Demande aux viperes qu’une humidité
		relante y nourrit, si mes souspirs n’estoient pas tous de flame, et si
		je ne trouvois pas la [74/75] faute de ton depart beaucoup plus noire
		que les tenebres qui m’environnoient? Consulte les murailles
		où j’estois enfermée, et si n’es sourd à leur
		responce, comme tu es maintenant insensible à mon amour, tu
		apprendras quelle estoit la qualité de mes peines, et combien
		estoit plus grande la compassion que j’avois
		de ton peché que de ma misere.</p>
		<p>Mais, madame, adjouta-t’elle, se tournant du costé d’Amasis, il
		faudroit pour bien dire ce que me doit Lydias, faire parler toutes les
		actions de ma vie, car j’ay cent fois juré que je n’avois creu
		vivre que depuis que j’avois eu de la bonne volonté pour
		luy; ou bien le faire parler luy-mesme, car il est impossible,
		s’il a quelque souvenir de mes faveurs, et de ses serments, qu’il ne
		confesse publiquement que mon inclination me l’a acquis, et que sa foy
		me le doit conserver. Toutesfois, madame, si (comme je le croy) son
		silence vous fait cognoistre combien peu de raisons il a pour appuyer
		son inconstance, je vous supplie avec humilité de declarer qu’il
		m’appartient legitimement, et que s’il y a de la gloire à le
		posseder, elle ne me peut estre disputée, puis que c’est
		à moy seulement qu’il est redevable de la douceur que goustent
		les hommes dans l’usage de la vie et de la liberté.</p>
		<p>Tel fut le discours de Melandre, qui fut suivy d’un murmure universel.
		Les uns admirerent son courage, les autres la grandeur de son amour,
		mais tous condamnerent en leur ame l’humeur de Lydias, ne pensans pas
		qu’il se pust jamais laver du crime, dont il sembloit que son
		ingratitude l’eust noircy. Toutesfois ce bruit ayant un peu
		cessé, Lydias alla baiser la robe de la Nymphe, et s’estant
		remis en sa place, se disposa de parler, mais Amerine, en qui le
		discours de Melandre avoit fait naistre une nouvelle crainte de perdre
		Lydias, ayant un peu fendu la presse, s’avanca, et apres avoir eu la
		permission de parler, elle profera ces paroles:</p>
		<p>Il est bien juste, madame, que je previenne Lydias, et que devant qu’on
		prononce l’arrest, d’où depend ma vie, j’aye le temps de montrer
		combien plus legitimement qu’à Melandre on me doit accorder la
		possession de ce chevalier. Je ne diray pas que cette belle fille n’ait
		fait des miracles pour luy, c’est un effect qui a paru dans ses armes,
		et qu’on doit encore attendre de son extréme beauté, mais
		je diray bien que ses actions ont esté peu de chose en
		comparaison des miennes, et que si je la surmontois aussi bien en
		merite que je l’ay surpassé en amour, je me tiendrois trop
		assurée du bien que je dispute maintenant. Le seul avantage
		[75/76] dont elle se peut vanter, c’est qu’elle n’a pas esté
		deceue comme moy, et que les dernieres preuves de son amour ont
		esté données à Lydias, au lieu que les miennes ont
		esté rendues à Ligdamon. Mais pourquoy faudra-t’il que
		cette tromperie me nuise, si parmy tout cela mon affection n’a pas
		laissé de faire des merveilles, et de rendre toutes les marques
		qu’on peut desirer d’une inviolable foy?</p>
		<p>Vous sçavez bien, courageuse Melandre, que je suis la premiere
		à qui ce chevalier a fait un sacrifice de sa liberté, de
		sorte que lors qu’il sembla remettre son cœur entre vos mains, il abusa
		de vostre innocence, puisque jamais il ne l’a retiré des
		miennes. Vous me direz que ses serments estoient trop grands pour
		n’estre pas veritables, mais pourquoy l’eussent-ils esté
		davantage que ceux par lesquels il m’a juré cent fois que pour
		moy son amitie seroit inviolable? Je confesse qu’il vous doibt la
		vie, mais qu’il se mette en la place de Ligdamon, et qu’il die apres
		que je l’auray delivré de la cage des lyons, s’il ne m’en est
		pas redevable aussi? Encore diray-je que j’ay bien plus fait que
		vous, car au lieu que vous n’avez veu la mort qu’avec esperance de la
		vaincre, je la regarday comme inevitable lorsque j’avallay ce breuvage,
		par lequel Ligdamon avoit fait dessein de s’empoisonner, si bien que
		pouvant dire en quelque sorte que je suis morte pour luy, j’ay la
		gloire d’avoir plus osé que vous, qui n’avez rien tenté
		de plus remarquable que le hazard d’un combat particulier.</p>
		<p>Mais, grande Nymphe, continua-t’elle, se tournant vers Amasis, si,
		comme on le dit, les premieres inclinations sont les plus fortes, quel
		droit a cette belle fille de pretendre Lydias, puis qu’il est à
		moy depuis si long-temps, et qu’encore aujourd’huy sa passion montre de
		cherir son premier servage? Si Lydias a deux cœurs, je consents
		qu’elle en ait l’un, et qu’elle y escrive les loix qu’elle voudra qu’il
		observe, mais puisqu’il n’en a qu’un, sur lequel encore ses promesses
		m’ont donné un empire absolu, ne doit-elle pas desister de son
		entreprise, et cesser de poursuivre une chose que
		mon amour ne luy sçauroit ceder?</p>
		<p>Amerine tint encore quelques propos pour montrer la justice de sa
		cause, mais Amasis qui vid bien que Melandre voudroit repliquer,
		ordonna que la decision de ce differend dependroit purement de la
		volonté de Lydias; qu’à cet effect il auroit toute
		la nuict pour peser les raisons de l’une et de l’autre, et que
		cependant il ne leur seroit permis de le voir qu’apres qu’il en auroit
		[76/77] donné le dernier jugement. Ainsi tout le monde se
		retira, et Melandre qui, apres avoir fait cognoistre son sexe, mouroit
		de honte de paroistre sous l’habit de chevalier, receut les offres de
		Galathée, et s’estant parée de ses habillemens, resolut
		de ne sortir point du chasteau que pour espouser
		Lydias ou pour sortir du monde.</p>
		<p>Lydias cependant s’en retourna au logis du bon Amasiel, et Adamas prit
		soing d’Amerine, mais quelque bonne chere qu’il luy fist, il ne sceut
		jamais soulager l’ennuy qui paroissoit en ses actions et sur son
		visage. Il s’offrit mille fois de la servir en toutes sortes
		d’occasions, mais elle luy jura autant de fois que le seul bon office
		par lequel on la pouvoit obliger estoit celuy qui la mettroit sous la
		puissance de Lydias; à cela le Druide s’offrit encore, et
		cela donna assez de hardiesse à cette belle fille pour luy
		dire: Je vous conjure donc, mon pere, par la chose du monde qui
		vous est la plus chere, de me donner ce contentement que je puisse
		entretenir Melandre en particulier, c’est la derniere consolation que
		je demande, et quelque malheur qui me puisse arriver, je jure qu’apres
		cela je le treuveray moins insupportable.</p>
		<p>Adamas jugeant bien que cela se pourroit facilement et qu’il n’y avoit
		rien d’injuste en ce desir, partit dés l’heure mesme, et en alla
		faire la proposition à Melandre. Cette genereuse fille consentit
		à tout ce qu’il voulut, et s’offrit de l’aller treuver en sa
		maison, mais le Druide, ne sçachant pas si Amerine l’auroit
		agreable, jugea qu’il seroit meilleur qu’elle l’attendist dans sa
		chambre, et se chargea de l’y amener, ce qu’il fit, de sorte qu’apres
		avoir tiré parole d’elles, qu’il ne se passeroit rien en leur
		entretien qui luy pust estre imputé a crime pour en avoir
		esté le mediateur, il sortit et les laissa seules.</p>
		<p>A peine fut-il hors de la porte, qu’Amerine la ferma, et s’estant
		approchée de Melandre, elle luy tint ce langage: Ne vous
		estonnez pas, genereuse Melandre, si je doubte du jugement de Lydias,
		vostre merite en est cause, et je sçay bien que sans estre dans
		l’aveuglement, il ne sçauroit preferer ma beauté à
		la vostre. Vous avez des qualitez si eminentes pardessus ce que je
		vaux, que je suis contrainte de venir rechercher de vostre pitié
		ce que mon merite ne sçauroit jamais obtenir. Je sçay
		bien que je vous demande beaucoup quand je demande ce chevalier, mais
		pensez aussi que si vous me l’accordez, vous rendrez extremes et vostre
		gloire et mon obligation. Il n’est pas, belle Melandre, que vous ne
		recognois-[77/78]siez bien que cette recompense est deue à mes
		peines, et que ce que j’ay souffert depuis quelques années ne
		merite pas un moindre prix; que si vous m’alleguez que vous avez le
		mesme titre pour le pretendre, et que vous n’avez pas moins
		enduré que moy, considerez, je vous supplie, que vostre courage
		qui est porté naturellement aux grandes choses n’a jamais eu
		tant de difficulté à les entreprendre que le mien qui n’a
		rien pardessus l’inclination d’une simple fille et qui n’eut jamais
		rien osé si l’Amour n’y eut fait une particuliere violence. Et
		puis, discrette Melandre, vous avez icy des personnes, de qui la
		possession ne vous sera pas moins glorieuse que celle de Lydias, et qui
		vous offrent une fortune assez advantageuse, au lieu que si je perds ce
		que j’attends de l’inclination de ce chevalier, je demeure seule, loing
		de tous secours humain comme je suis absente de ma patrie, et
		peut-estre abandonnée à la mercy de quelque voleur qui
		triomphera de moy, faute d’avoir quelqu’un qui prenne quelque soing de
		me deffendre. Je vous conjure donc, par Lydias mesme, de ne refuser pas
		à ma douleur le soulagement que je vous demande, et
		souvenez-vous que si vous avez assez de pitié pour me ceder ce
		bien d’où depend ma joye et ma felicité, je n’auray
		jamais assez d’ingratitude pour refuser de perdre pour vous la mesme
		vie que vous m’aurez conservée.</p>

		<p>Amerine accompagna ces paroles d’une action si douce et si obligeante,
		que Melandre en fut esmeue, et n’eust esté que l’amour se trouva
		plus fort en elle que la compassion, elle eust à l’instant mesme
		donné à cette belle fille le contentement qu’elle luy
		demandoit, et qu’elle sembloit meriter. Toutefois son propre interest
		luy estant plus considerable que celuy d’Amerine, elle demeura quelque
		temps à penser à ce qu’elle devoit respondre, puis tout
		à coup elle luy dit: Les dieux me soient tesmoins, belle
		Amerine, si je n’ay un regret extreme de ne pouvoir vous rendre
		contente sur la demande que vous me faites maintenant; mais par
		pitié, mettez-vous en ma place, et dites-moy quelle vous seriez,
		si je vous faisois la mesme supplication? N’est-il pas vray que,
		comme vous aymez Lydias plus que vostre vie, vous mourriez plustost que
		le souffrir qu’une autre le possedast? Ce n’est pas, si je
		m’obstine à le desirer, que je ne sois comme assurée du
		malheur qui m’en doit arriver, car il est aussi certain que son
		jugement vous sera avantageux, qu’il est vray que je vous cede en
		toutes les qualitez où vous avez creu que j’avois de l’avantage
		par dessus [78/79] vous, mais je veux pour le moins pouvoir condamner
		sa foy violée, et avoir sur qui me vanger de la trahison qu’il
		aura faite à ma fidelité. C’est donc mon dessein, sage
		Amerine, d’attendre le jugement qu’il en prononcera. Que si vous croyez
		que ce soit un defaut d’affection qui me porte à ne vous
		accorder pas le bien dont vous estes si desireuse, commandez-moy
		d’entreprendre les choses les plus impossibles, voire mesme de mourir
		pour vostre contentement, je proteste qu’il n’est rien que je ne fasse
		pour yous obliger, pourveu que l’amour que j’ay
		pour Lydias n’y soit point offensée.</p>
		<p>Ce fut là tout ce que Melandre respondit, dequoy Amerine demeura
		si outrée qu’il luy fut impossible d’estre aupres d’elle plus
		longuement, elle sortit donc apres luy avoir dit adieu, mais ce fut
		avecque tant de froideur qu’il estoit aisé de juger qu’elle en
		estoit mal satisfaite. De fortune en sortant, elle rencontra Adamas qui
		la venoit querir, ainsi elle s’en alla chez luy, et le supplia de
		permettre qu’elle se mist au lict sans souper, et sans estre veue de
		personne; le Druide fit quelque difficulté d’y consentir,
		toutefois ne la voulant pas importuner, il fut contraint de la laisser
		vivre comme elle voulut. De toute la nuict elle ne ferma les yeux, et
		bien que les derniers tesmoignages qu’elle avoit receus de l’amour de
		Lydias luy fussent un sujet d’assurance et de consolation, elle ne
		laissoit pas de craindre et de s’affliger autant de fois qu’elle
		pensoit aux promesses qu’autrefois il avoit faites à Melandre.
		Ce souvenir luy desroboit quelquefois des larmes, puis la portant dans
		un transport plus dangereux il luy faisoit faire mille resolutions
		funestes. La derniere sur laquelle son esprit s’arresta fut de ne
		permettre point que sarivale triomphast de Lydias; de sorte que
		pour destourner ce coup, elle fit dessein de s’armer d’un poignard
		qu’elle pourroit cacher sous sa robe, et en cas que l’arrest qui devoit
		estre prononcé fust à l’avantage de Melandre, elle jura
		de la tuer, puis Lydias, et enfin de se sacrifier
		elle-mesme sur le corps de son chevalier.</p>
		<p>Lydias de son costé ne goustoit guiere mieux le repos. Toutes
		les obligations qu’il avoit à Melandre se presentoient à
		son souvenir, et luy en faisoient naistre dans l’ame un si vif
		ressentiment, qu’il croyoit que sans estre coupable d’une extreme
		ingratitude il ne pouvoit luy refuser ce qu’elle tesmoignoit de desirer
		si ardemment. D’autre costé les voeux qu’il avoit offerts
		à la belle [79/80] Amerine le touchoient si puissamment, que son
		esprit combattu de l’esgalité qu’il rencontroit dans les faveurs
		et dans le merite de l’une et de l’autre, ne sçavoit presque de
		quel party se ranger. Lipandas aussi receut une telle alarme quand il
		sceut ce qui s’estoit passé chez Amasis, qu’il ne laissa plus
		Ligdamon en paix, et le força de l’accompagner jusqu’au
		chasteau, où il dit à Melandre tant de choses de sa
		passion que s’il ne la toucha d’amour, ce fut au moins de pitié.</p>
		<p>A peine l’heure fut arrivée à laquelle ils se devoient
		trouver le lendemain devant Amasis, que toute la Cour s’y rendit et nos
		amants aussi, mais avecque des resolutions et des pensées bien
		differentes: Lydias cherchoit un moyen pour obliger Amerine sans
		offenser Melandre, Amerine mouroit de peur que Lydias eust
		changé une seconde fois, et se disposoit d’executer le funeste
		dessein qu’elle avoit fait, mais Melandre plus assurée de ce
		qu’elle avoit à faire que tous les autres, devant que Lydias eut
		eu commandement de parler, s’alla jetter
		aux pieds d’Amasis et luy tint ce langage:</p>
		<p>Il est croyable, madame, qu’on s’estonnera de voir qu’apres une
		poursuitte si violente je me deporte de l’esperance d’un bien, à
		la veille peut-estre d’en jouyr, mais si l’on veut prendre la peine de
		considerer les raisons qui m’y font consentir, on aura sans doute plus
		de sujet de m’en donner de la gloire que de me condamner. Premierement,
		madame, j’ay creu que je ne pouvois posseder Lydias sans perdre
		Amerine, de qui l’affection merite d’estre conservée plus
		cherement, au lieu que luy cedant de ma volonté un avantage que
		peut-estre aussi bien eust-elle obtenu en despit de moy, je me la rends
		si obligée, que je doibs croire que son amitié pour moy
		ne souffrira jamais de limites ny de changement. Et puis, madame, quand
		Lydias eust donne son jugement en ma faveur, n’est-il pas vray qu’il
		eust failly contre ce qu’il doit aux premiers sermens dont il captiva
		les volontez de cette belle fille? Que s’il l’eust
		prononcé en la sienne, comment se fut-il jamais garenty de la
		juste hayne que j’eusse conceue contre la tromperie dont il a tant de
		fois abusé mon innocence et mon amour? Il falloit donc,
		madame, qu’Amerine ou Melandre quittast de son propre mouvement
		l’interest de cette affection; or, puis que les dieux m’en ont
		inspiré le desir et m’en donnent maintenant le courage, je pense
		que c’est selon l’inclination de Lydias que je ne veux jamais avoir
		sujet de hayr, au [80/81] contraire que je veux tousjours aymer comme
		mon frere. Je vous supplie donc, madame, de permettre qu’ils recoivent
		le contentement que la fortune leur a envie depuis quelques
		années, et que je leur desire aujourd’huy: heureuse trois
		fois de leur avoir procuré ce bien, si pour moy l’affection de
		Lydias demeure inviolable et si la belle Amerine recompense le bien que
		je luy rends d’un eternel souvenir.</p>
		<p>A ce mot Melandre se teut, et se leva apres avoir baisé la main
		à la Nymphe. Toute la compagnie demeura comme dans un
		ravissement de luy avoir ouy tenir ce langage, mais sur tous Lydias et
		Amerine en furent d’autant plus estonnez qu’ils l’esperoient moins; se
		voyans donc dans le comble de la felicité qu’ils pouvoient
		attendre, ils allerent faire la reverence à Amasis, et apres luy
		avoir demander congé de remercier Melandre, ils luy donnerent
		toutes sortes de preuves de recognoissance et d’affection. Cela fait,
		Amasis se voulut lever, mais elle en fut empeschée par Ligdamon,
		qui tenant Lipandas par la main et le presentant à la Nymphe, la
		conjura d’achever ce qui restoit pour le contentement de ce chevalier.
		Aussi-tost Lipandas se jetta à ses genoux, et apres luy avoir
		fait un recit de son amour et de ses avantures, la supplia de disposer
		la volonté de Melandre à le recevoir en la place qu’elle
		voulojt que Lydias occupast. Amasis treuva tant de justice en son desir
		qu’elle en fit la proposition à Melandre, et cette belle fille,
		apres plusieurs honnestes refus, se souvenant en fin de ce qu’il avoit
		fait pour elle en plusieurs occasions, et principalement lors que; pour
		secourir Lydias, il se jetta en bas des murailles de Marcilly, elle
		obeyt au commandement de la Nymphe et aux prieres de Ligdamon. Ainsi
		ces quatre amants cueillirent en un mesme jour le fruict de toutes les
		peines qu’Amour et la fortune avoient pris plaisir de leur faire souffrir.</p>
		<p>Ces deux mariages s’acheverent devantque la tresve fut finie, et
		cependant Lindamor n’avoit pas perdu le temps, il avoit fait avancer
		ses troupes, et parce qu’il avoit esté rencontré par
		Philiandre, de qui il avoit appris l’estat des affaires d’Amasis, et
		quelle estoit la volonté de Gondebaut contre tout ce qui la
		touchoit, il fit dessein de ne passer point dans Lyon. Pour cet effect,
		il alla traverser le Rhosne environ a demy lieue de la, et le lendemain
		se rendit dans Vienne. D’autre costé Gondebaut à qui il
		tardoit de se vanger de l’affront qu’il croyoit avoir receu d’Amasis,
		et qui se voyoit pressé par Ligonias, qui luy representoit
		à tous [81/82] moments les desordres qui arriveroient, en cas que Polemas ne
		fust point secouru dans le temps qu’on luy avoit promis, acheva de
		donner ses commissions, et employa tant de personnes, qu’avecque ceux
		qu’il avoit desja pour la seureté de la ville et de sa personne,
		il fit trente-deux mille hommes, tant hanequiniers que piquenaires et
		autres solduriers, et les ayant fiez à la conduitte de Ligonias,
		avec commandement à tous les chefs d’obeyr à Polemas, il
		leur donna congé et luy escrivit cette lettre.</p>
	</div>
	<div class="contentli">
		<milestone type="space"/>
		<head type="chapitre">LETTRE DE GONDEBAUT</head>
		<h3>A POLEMAS</h3>
		<milestone type="space"/>
		<p>J’envoye trente-deux mille hommes à
		Polemas, non pas que j’y sois poussé de l’ambition de voir
		croistre les bornes de mon empire, ouy bien du desir que j’ay de luy
		donner les moyens de porter sa gloire au plus haut poinct qu’il la
		puisse desirer. J’ay choisi parmy mes solduriers ceux qui
		sçavent le mieux obeyr, afin qu’ils ne manquent pas à
		faire des merveilles, estans sous la conduitte d’un homme qui
		sçait parfaittement bien commander. Mais quelques grandes que
		puissent estre les victoires qu’ils remporteront, elles seront
		tousjours moindres que l’esperance que j’ay fondée sur vostre
		courage, dont la grandeur se pourroit assurer de la conqueste du monde,
		s’il vouloit prendre la peine de s’y employer. Combattez donc
		promptement, brave Polemas, ou plustost surmontez, car je sçay
		que desormais en vous combattre et vaincre ne sera qu’une mesme chose.</p>
		<milestone type="space"/>
	</div>
	<div class="contentl">
		<p>Durant que les affaires alloient ainsi, Sigismond passoit fort mal
		son temps: Gondebaut l’avoit fait enfermer dans une tour, afin de
		s’assurer mieux de sa personne, s’estant bien douté que tant
		qu’il auroit esté libre, il n’auroit pas souffert qu’on eust
		fait quelque dessein contre Amasis, Godomar, ou Dorinde, sans y mesler
		son interest. Ainsi ce jeune prince trouvoit sa detention
		insupportable, d’autant mieux qu’ayant le jugement tres-bon, et
		sçachant le depart de cette année, il prevoyoit bien les
		perils où son frere se trouveroit; de sorte que le
		desplaisir qu’il ressentoit de ne le pouvoir secourir estoit si extreme
		que tous ceux qui le gardoient pouvoient lire sur son visage les
		marques d’une violente douleur. [82/83] Enfin le Ciel qui le reservoit
		à quelque chose de plus glorieux que de languir dans les ennuys
		d’une prison permit qu’il en eschappast de cette sorte. Parmy ceux que
		Gondebaut tenoit aupres de luy, de peur qu’il se sauvast, il y avoit
		deux germains d’Ardilan qui portoient aussi le mesme nom, dont l’un
		trouvant plus de faveur aupres du Roy, avoit seul obtenu les biens de
		son parent deffunct, de quoy l’autre se sentant extremément
		picqué, et n’osant toutefois murmurer de l’injustice qui luy
		avoit esté faite, il resolut de s’en vanger en faveur de
		Sigismond, et de luy faciliter les moyens de se delivrer de la tyrannie
		de son pere. Il luy en ouvrit donc le discours le lendemain que
		l’armée se fut mise en campagne, et apres que Sigismond se fut
		bien assuré de sa fidelité: Puis que tu m’offres
		ton secours, luy dit-il, et que ta bonne volonté a prevenu mes
		prieres, je te jure par ce qui m’est plus sainct, et par l’ame de
		Gondebaut que j’ay honte de nommer mon pere, que si tu m’aydes à
		sortir d’icy, je te mettray en estat de n’envier la fortune de personne
		qui vive dans ce royaume, mais prends garde à ne me tromper
		point, car outre qu’il n’en arriveroit rien à l’avantage de ceux
		qui me hayssent, encore est-il vray que tu t’y perdrois infailliblement.</p>
		<p>A ce mot le prince se mit à se pourmener par la chambre, et le
		jeune Ardilan qui craignoit qu’on le pust ouyr de la porte, s’approcha
		de luy, et luy respondit assez bas: Il ne faut point, seigneur,
		que vous doubtiez ny de mon affection, ny de ma fidelité, je
		conduiray ce dessein avecque tant de prudence qu’il sera bien
		aysé de le faire reussir. Disant cela, l’heure qu’Ardilan avoit
		à demeurer aupres de luy expira, et il quitta la place à
		un autre qui vint pour le mesme effect; il ne fut pas plustost sorty
		que pour ne perdre point de temps, il alla acheter une petite barque de
		celles qui servent à traverser l’Arar, et ayant fait provision
		de deux habits de pescheurs, de quelques filets et d’une corde aussi
		haute qu’il la falloit pour descendre de la tour où Sigismond
		estoit detenu, il laissa la barque et les nasses au port, et enferma
		les habits et la corde dans un chevet dont il avoit osté la
		plume, puis sur l’entrée de la nuict, il le porta luy-mesme
		jusqu’en la chambre du Prince, où il devoit coucher ce soir
		là avec un de ses camarades. Sigismond ne fut pas plustost dans
		le lict qu’il fit semblant de dormir, et Ardilan quavoit aussi
		porté des dez et une bouteille, fit si bien qu’il amusa son
		compagnon jusqu’au matin, qu’apres avoir bu d’autant, il fut contraint
		de fier la garde du [83/84] Prince à la vigilance d’Ardilan.
		Dés qu’Ardilan jugea que son camarade estoit dans un
		assoupissement assez grand pour ne s’esveiller de deux ou trois heures,
		il tira ses habits du sac, et s’en mettant un dessus, puis suppliant
		Sigismond de vestir l’autre, il attacha la corde à la fenestre,
		et descendirent ainsi l’un apres l’autre sans faire que fort peu de
		bruit. Aussi-tost qu’ils furent en bas, Ardilan le mena dans sa petite
		barque, et jettant les filets dans l’eau, avec plus d’apprehension
		d’estre pris qu’ils n’avoient d’envie de prendre, ils arriverent aux
		chaisnes justement comme l’aurore commencoit de paroistre; ils
		n’y furent pas long-temps sans qu’on les ouvrit, de sorte qu’ayant
		ramé plus fort que de coustume, ils entrerent bien tost dans le
		Rhosne, dont l’impetuosité les
		porta dans Vienne en moins de trois heures.</p>
		<p>Quand le compagnon d’Ardilan s’esveilla, et qu’il ne vid plus son
		camarade, il courut droit au lict du Prince, et ne l’y trouvant non
		plus, s’en alla jusqu’à la fenestre, ou rencontrant la corde
		attachée, il jugea d’abord que c’estoit par là qu’ils
		s’estoient sauvez, et disputa s’il se sauveroit aussi. Enfin se
		representant que s’il estoit pris, il seroit puny comme leur complice,
		il ayma mieux faire ce que luy conseilla son innocence que se mettre au
		hazard d’estre entierement creu coupable. Il se mit donc à crier
		le plus haut qu’il put, et, se deschirant le visage, fit voir aux
		premiers qui arriverent les marques de la fuitte de Sigismond.
		Gondebaut ne fut pas long-temps sans en estre adverty, et s’estant
		porté luy-mesme sur le lieu, il vid les habits du Prince qui
		estoient sur le lieu pesle-mesle avecque ceux d’Ardilan. Toutefois cela
		ne faisant rien à la defense de celuy qui estoit resté,
		il jura qu’il le feroit pendre, mais quand il vid la corde, et qu’il
		considera qu’il luy estoit aussi facile qu’aux autres de se sauver s’il
		eust esté coupable, il commença de tourner toute sa
		colere contre le jeune Ardilan. Et de fait il fit publier par la ville
		que si quelqu’un le luy pouvoit amener ou mort ou en vie, il luy
		donneroit une pension pour le reste de ses jours. Mais tout le soing
		qu’il employa pour en apprendre des nouvelles fut extremement inutile,
		car ils estoient desja dans Vienne, et il se rencontra heureusement que
		c’estoit le lendemain que Lindamor y fut arrivé. L’entrée
		qu’ils firent dans la ville fut bien plaisante, car ayants
		laissé au port leur petite barque, ils allerent au premier logis
		qu’ils virent ouvert, et y demanderent quelque chose à
		manger; on leur servit de si mauvaises viandes, les croyant estre
		veritablement [84/85] pescheurs, que si ce n’eust esté que le
		Prince estoit accoustumé dés sa jeunesse à
		souffrir les incommoditez, il est certain qu’il eust eu horreur de les
		regarder seulement; mais Ardilan qui n’avoit presque cessé
		de ramer et qui avoit veillé tout le long de la nuict mangea,
		mais avec un appetit si desordonné qu’à son exemple il
		fut impossible à Sigismond de s’empescher de gouster des choses
		qu’on leur avoit mises devant. Durant le repas, le Prince fut soigneux
		d’apprendre de l’hoste de quelles nouvelles on s’entretenoit par la
		ville, et de peur qu’il trouvast estrange qu’estant d’une si basse
		naissance, comme le tesmoignoit son habit, il eust pourtant quelque
		curiosité des affaires du monde, il se mit à dire
		luy-mesme que ce qui l’avoit fait partir de Lyon pour venir vendre son
		poisson dans Vienne, c’estoit que l’on saisissoit de la part de
		Gondebaut toutes les provisions qu’on trouvoit, afin d’entretenir les
		hommes qu’il avoit assemblez pour la guerre du Forests, mais que ne les
		payant point, il s’estoit sauvé avec sa petite barque, pour
		essayer de faire de l’argent du peu qu’il pouvoit avoir pris. L’hoste
		luy dit qu’il estoit arrivé à la bonne heure, puis que
		depuis un jour il estoit venu un certain seigneur nommé
		Lindamor, de la valeur duquel tout le monde contoit des merveilles, qui
		avoit avecque luy quatre ou cinq cens hommes tous nobles et pres de
		quatre mille solduriers. – J’ay dit Sigismond en l’interrompant, trois
		ou quatre poissons, dont la grosseur est presque monstrueuse, et
		j’oserois croire qu’il les achetteroit volontiers, si j’avois le moyen
		de le luy faire sçavoir. – Pauvre homme! respondit
		l’hoste, croy-tu que cette sorte de gens aille au marché comme
		nous? Sçache qu’ils ont des hommes qui prennent ce
		soing-la et que peut-estre ton poisson sera achetté sans que tu
		voyes ce chevalier et sans qu’il sçache que ce soit toy qui
		l’ait vendu. – Patience, repliqua Sigismond en sousriant, pourveu que
		j’aye de l’argent il ne m’importe, et je croy qu’il sera aussi bon,
		venant de la main du valet que du maistre. – Et bien, reprit l’hoste,
		si tu veux je te meneray jusqu’où il est logé, afin que
		tu ayes la commodité de parler à quelqu’un de ses
		domestiques, aussi bien ay-je grande envie de voir son visage, car je
		te jure qu’à ouyr de quelle façon on en parle, on auroit
		de la peine à croire qu’il fust fait comme les autres hommes.</p>
		<p>Sigismond ne put s’empescher de rire de la pensée de son hoste,
		et se remettant en memoire tout ce qu’autrefois il avoit ouy raconter
		à l’avantage de Lindamor, il jugea bien que son retour d’aupres
		[85/86] de Childeric n’estoit que pour assister Amasis contre les
		mauvais desseins de Polemas. Croyant donc que son meilleur estoit de se
		joindre à luy, il partit avec Ardilan, et l’hoste les conduisit
		jusqu’où Lindamor estoit logé. Aussi-tost qu’ils furent
		entrez, chacun prit party de son costé, et le Prince demanda
		qu’on le fist parler à Lindamor; mais comme il vid qu’on
		luy en faisoit quelque difficulté, il adjousta que c’estoit pour
		des affaires importantes, et pour luy donner des advertissements dont
		il luy sçauroit gré. Celuy à qui il s’estoit
		addressé lisant quelques traicts sur le visage de Sigismond qui
		n’estoient pas si grossiers que l’estoffe dont il estoit couvert, et se
		souvenant de quelle façon Philiandre s’estoit sauvé en
		sortant de Marcilly, s’imagina que c’estoit peut-estre quelqu’un qui
		venoit encore de la part de la Nymphe, si bien que sans y apporter plus
		de ceremonie, il les mena par un degré desrobé dans une
		chambre assez proche de celle de Lindamor. L’ayant donc laissé
		là avec Ardilan, qui ne sçavoit à quoy se devoit
		terminer cette visite, il alla dire à Lindamor qu’il estoit
		arrivé deux hommes vestus en pescheurs, dont l’un avoit
		assuré qu’il avoit à luy communiquer quelque chose de
		tres-grande consequence. Lindamor alors feignant d’entrer dans son
		cabinet pour voire quelques depesches, se desroba de la compagnie et
		s’en vint où Sigismond estoit. Dés que le Prince le vid,
		il en ayma la façon et le visage, car il est vray que ce
		chevalier avoit des charmes en sa bonne mine, dont on ne se pouvoit
		deffendre, et le saluant avec une action qui dementoit mieux sa
		naissance que son habit: Seigneur, luy dit-il, je viens vous
		advertir d’un accident qui est arrivé dans Lyon, et duquel nous
		avons esté tesmoins, voire mesme en quelque façon
		complices. Cest que le prince Sigismond a rompu la prison ou son pere
		le detenoit, et nous l’avons amené dans nostre petite barque
		sans autre compagnie que celle d’un homme
		qui s’est sauvé avecque luy.</p>
		<p>A peine Lindamor luy put permettre d’achever ces dernieres paroles, car
		se frappant des mains l’une contre l’autre, et levant les yeux au
		Ciel: Soyez-vous louez, dit-il, grands dieux, dequoy vous n’avez
		pu souffrir plus long-temps une si grande injustice! Disant cela,
		peu s’en fallut qu’il ne versast des larmes de joye, dequoy le Prince
		fut si content qu’il fut sur le poinct de se descouvrir à
		l’heure mesme. Toutesfois luy voulant un peu faire acheter ce
		bien: Or, seigneur, continua-t’il, nous avons ouy durant le
		chemin qu’il a fort souvent nommé vostre nom, sans
		sçavoir [86/87] toutesfois, comme je pense que vous fussiez si
		proche de luy; de sorte qu’à nostre arrivée, ayant
		appris vostre retour et vostre logis, nous avons creu vous faire
		plaisir de vous donner cet advertissement afin que vous vous en
		prevaliez, soit qu’il vous ayme, ou qu’il soit vostre ennemy. – Je te
		rends graces, cher amy, respondit Lindamor, et devant que tu me
		quittes, je te recompenseray assez bien pour te faire juger du plaisir
		que je recois de la nouvelle que tu m’apportes. Mais, je te prie,
		dy-moy où il s’est logé, afin que je me haste de luy
		aller baiser les mains. – Seigneur, repliqua le prince, pliant les
		espaules, il a mis pied à terre de l’autre costé du
		Rhosne, et je crains qu’il soit desja monté à cheval pour
		aller, si je ne me trompe, trouver son frere dans Marcilly, pour le
		moins nous l’en avons ouy parler de la sorte. – Ah dieux!
		s’escria Lindamor, donnant du pied contre terre, et quel malheur sera
		le mien, si je ne le sers, et si je ne
		l’accompagne en une si glorieuse entreprise?</p>
		<p>A ce mot, avec une haste extreme, il commanda qu’on luy amenast des
		chevaux, et fit dessein de le suivre à l’instant mesme.
		Toutesfois, voulant donner quelque satisfaction à ceux qui luy
		avoient donné cet advis, il commanda qu’on leur baillast force
		argent, et puis les ayant remerciez, leur donna congé de se
		retirer; mais Sigismond qui mouroit de plaisir de le voir dans la
		peine et l’impatience où il estoit: Seigneur, reprit-il,
		si vous nous le commandez, nous aurons l’honneur de vous accompagner en
		vostre voyage, et peut-estre pourrons-nous bien estre cause que vous le
		rencontrerez plus tost. Lindamor qui avoit l’esprit empesché
		à autre chose qu’à penser à ce qu’il disoit, fut
		un peu de temps sans respondre, puis tout à coup: Il
		faudroit trop de temps, dit-il, pour vous choisir des bottes, outre que
		vous ne sçavez pas la difference qu’il y a de picquer un cheval,
		à faire aller un batteau. A ce mot il voulut sortir, et
		Sigismond ne pouvant plus se retenir: Il ne faut, dit-il en
		l’arrestant, ny batteau, ny chevaux, ny bottes pour aller rencontrer ce
		que vous desirez, puis que vous avez Sigismond si proche de vous.
		Disant cela, il l’embrassa, dequoy Lindamor fut si surpris que peu s’en
		fallut qu’il ne tombast de sa hauteur; ses yeux s’estant
		desveloppez du nuage qui les avoit couverts sous la tromperie de cet
		habit permirent qu’il leust sur le visage de Sigismond une
		majesté qui luy estoit auparavant incognue. Toutesfois, pour ne
		perseverer pas dans son erreur, il mit un genouil en terre, et quelque
		priere que le Prince luy fist [87/88] de se relever, il ne le voulut
		jamais qu’il n’eust obtenu le pardon qu’il luy demanda, rejettant
		neantmoins la faute de sa mescognoissance sur luy-mesme qui avoit pris
		plaisir à le decevoir. Leurs premiers compliments achevez, le
		Prince fut d’advis de se mettre au lict pour le reste du jour, durant
		lequel on luy feroit des habits, et Lindamor qui luy ceda sa chambre
		feignit d’avoir pris un grand mal de teste, afin de demeurer libre de
		toutes visites; et d’avoir plus de commodité de conferer
		avecque luy des affaires de la Nymphe. Ainsi le Prince ne fut pas
		plustost couché qu’il pria Lindamor de se mettre au lit avecque
		luy, et puis luy parla en ces termes: Ce portraict, dit-il,
		ouvrant une petite boette de pierreries qu’il portoit pendue au col,
		vous apprendra que Dorinde est en partie cause de tous les desordres
		qui brouillent Gondebaut, et le meslent dans les affaires de Polemas.
		Cette fille, dont vous voyez l’image, et de qui les perfections sont si
		grandes qu’il n’est peintre au monde qui ne perde l’esperance de les
		pouvoir parfaitement imiter, a rendu l’esprit de mon pere si sensible
		aux charmes qu’elle possede, qu’il en est tombé dans des
		extravagances vrayment indignes d’un homme de sa qualité. Or
		dés que la naissance de cette affection me fut cognue, j’eus
		tant de peur qu’il se remariast, que je fis dessein d’y apporter toutes
		sortes d’obstacles. Celuy qui me vint premierement dans la fantaisie
		fut de feindre d’avoir de l’amour pour elle, mais voyez combien il est
		dangereux de se jouer à son maistre, j’en devins peu apres si
		perdu d’amour, que je ne pense pas qu’une passion ait jamais
		esté plus violente que la mienne. Le premier dessein que j’avois
		fait de ruiner toutes les pretentions de mon pere reussit pourtant, car
		fust que cette fille jugeast que mon aage estant plus conforme au sien,
		il se trouveroit plus de sympathie en nos humeurs, ou veritablement
		qu’elle s’imaginast que l’intention du Roy n’estoit pas si sainte qu’il
		la luy representoit, tant y a que je la gaignay entierement, et
		qu’apres la mort de son pere je fis en sorte qu’elle s’en alla dans le
		Forests où je croyois la suivre. Mais il m’arriva tant
		d’empeschemens que je ne pus faire autre chose qu’y envoyer mon frere,
		qui apres diverses rencontres la fit conduire dans Marcilly où
		ils sont encore. Or les persuasions de Polemas, qui promet de tenir cet
		Estat purement de la main du Roy, et le desir qu’a Gondebaut de se
		vanger d’Amasis qui les a receus en sa protection ont fait qu’il a
		declaré la guerre à cette princesse, et que depuis hyer
		il est [88/89] party plus de trente mille hommes qu’il envoye sous la
		charge de Polemas; mais de peur que je m’engageasse dans cette
		querelle, comme estant commencée en partie pour mon sujet, le
		Roy me fit enfermer dans une tour, de laquelle m’estant sauvé
		par l’assistance de ce jeune homme que vous avez veu desguise comme
		moy, je suis enfin arrivé aupres de vous assez à temps
		pour faire quelque belle action à
		l’avantage d’Amasis et de Dorinde.</p>
		<p>Lindamor tesmoigna une joye nompareille de tout le discours que
		Sigismond luy avoit fait, et luy ayant juré qu’il ne pouvoit
		mieux employer ses armes qu’à la defence de cette princesse, il
		le conjura de haster cette faveur le plus qu’il luy seroit
		possible: C’est pour cela, respondit le Prince, que je suis
		d’avis que nous executions une chose que j’ay imaginée, c’est
		qu’il faut que nous fassions partir promptement quatre hommes des
		vostres et de ceux qui seront les moins cognus, afin que deux s’en
		aillent dire à Lyon comme c’est que je suis arrivé dans
		Vienne, et que les autres se glissent insensiblement dans
		l’armée que Gondebaut envoye à Polemas, car voicy ce qui
		en reussira. J’ay quantité d’amis dans Lyon, qui ne se
		soucieront point de desplaire au Roy, pourveu qu’ils suivent ma
		fortune, et je puis dire en verité que presque toute la noblesse
		est à moy; or il est certain que dans la peine où
		ils sont de sçavoir ce que je suis devenu, ils n’en apprendront
		pas plustost les nouvelles, qu’ils se mettront tous en estat de me
		servir, et de me suivre. Pour ce qui regarde ceux qui sont dans
		l’armée que mon pere a fait partir, il est impossible qu’il ne
		s’en trouve quelqu’un qui aura de l’interest pour moy, celuy-là
		en desbauchera un autre, et cet autre un autre; ainsi je
		m’imagine que plusieurs quitteront pour se rendre aupres de moy, et que
		cette armée s’affoiblira de beaucoup par
		la perte de ceux qui l’abandonneront.</p>
		<p>Lindamor treuva ce dessein tres-bon, et fit partir à
		l’heure-mesme quatre de ceux en qui il se fioit le plus, et leur ayant
		donné toutes les instructions necessaires, il se remit aupres de
		Sigismond, et luy parla de cette sorte: Je croy veritablement,
		seigneur, que les dieux ont juré en faveur d’Amasis et qu’ils
		ont resolu de la delivrer bien-tost de toutes sortes d’oppressions,
		puisqu’ils y travaillent avecque tant de soing, et qu’ils y procedent
		par des voyes qui semblent estre du tout miraculeuses. Car il est vray
		que dans le discours que vous m’avez fait l’honneur de me tenir, je ne
		remarque pas un evenement qui ne soit extraordinaire, tes-[89/90]moing
		cette fuitte de Dorinde, ce voyage du prince Godomar, et cet interest
		que vous avez pour luy et pour elle, qui semble estre ne seulement
		à l’avantage de cette princesse affligée. Philiandre m’a
		parlé encore d’une certaine reyne estrangere qu’il nomme Argire,
		et qui vint il n’y a pas long-temps pour faire guerir un chevalier
		nomme Rosileon. Il m’a dit qu’elle avoit laissé pres d’Amasis
		une tres-belle fille, avec promesse de la renvoyer querir par une
		armée assez forte pour resister à la puissance de tous
		ses ennemis. Pour moy qui ay tousjours creu ne pouvoir mourir plus
		glorieusement qu’en me perdant pour celle à qui je doibs et les
		biens et la vie, j’estois resolu de faire un si grand effort avec les
		solduriers que j’ay ramenez, que je pusse entrer dans la vilie, et
		apres cela m’ayder à la defendre jusqu’à
		l’extremité. – Vostre resolution estoit tres-louable, dit
		Sigismond, et je m’assure que vous en fussiez venu à bout, car
		elle n’estoit pas plus dangereuse que tant d’autres, que vostre valeur
		vous a fait glorieusement executer; mais il faut que vous
		sçachiez qu’en l’estat où la ville est maintenant, elle
		n’a nul besoin que ny vous ny moy y soyons. Mon frere m’escrivit sur le
		commencement de leur siege qu’il y avoit tant de chevaliers dedans, et
		je pense que Philiandre vous l’aura dit aussi, que, bien qu’ils
		manquassent de toute sorte d’assistance, on ne les sçauroit
		prendre de deux lunes. Or je regarde que, puisqu’ils ont dequoy se
		defendre, il vaut beaucoup mieux que nous fassions un corps avec lequel
		nous puissions tenir la campagne, en attendant que nous prenions nostre
		temps pour donner bataille, ou pour entrer dans la ville, selon que
		nous le treuverons plus à propos.</p>
		<p>Cet advis fut treuvé si bon par Lindamor qu’il se resolut de le
		suivre; la seule difficulté qu’il y remarqua, ce fut qu’il
		eut peur que l’armée de Gondebaut arrivant aupres de Polemas,
		devant que le gros qu’ils vouloient faire fust prest, ne donnast
		quelque assaut si violent qu’on ne le pust soustenir. Cela fut cause
		qu’il proposa au Prince s’il ne treuveroit pas bon qu’avec ce qu’il
		avoit d’hommes, il gaignast un peu les devants, afin que cela pust
		amuser les ennemis, et que cependant il demeureroit dans Vienne pour
		recevoir ceux qui se jetteroient de son party. Le prince luy respondit
		que cela estoit entierement necessaire, et sur cette resolution ils
		passerent le reste de la journée que Lindamor employa à
		donner les ordres pour partir, comme il fit le lendemain, avec toutes
		ses trouppes. [90/91] Le mesme jour, ceux que Lindamor avoit envoyez
		à Lyon y arriverent, qui n’eurent pas plustost dit à cinq
		ou six personnes que Sigismond estoit dans Vienne, que, devant qu’il
		fust du tout nuict, toute la ville le sceut. Gondebaut en faillit
		à crever de despit; et c’est sans doubte que s’il luy fust
		resté quelques forces, il les eust employées à l’y
		aller assieger, car son humeur qui estoit assez barbare le portoit fort
		promptement à des resolutions extremes. Mais en eschange, la
		pluspart de la noblesse, et presque tous les jeunes hommes en receurent
		tant de contentement qu’ils passerent le reste de la nuict sans faire
		autre chose que se preparer pour l’aller treuver le lendemain. Le Roy
		à qui la colere avoit presque troublé le jugement, et qui
		ne se doubta pas du mal qui luy en pouvoit arriver, permit qu’on
		ouvrist les portes de la ville, car elles avoient esté
		fermées depuis le moment qu’il avoit appris la fuitte de
		Sigismond, si bien que de divers costez il sortit pres de cinq mille
		hommes, qui le mesme jour se rendirent aupres du Prince. Le lendemain
		il partit et s’en alla joindre Lindamor, qui
		avoit pris son rendez-vous à Boen.</p>
		<p>Cependant l’armée de Gondebaut s’estoit fort avancée, et
		peu s’en falloit qu’elle ne vid desja les murailles de Marcilly.
		Polemas qui mouroit de contentement et qui, flatté de ce
		glorieux titre de general d’une si puissante armée, se
		promettoit la conqueste de Galathée, s’avanca d’une demy
		journée pour aller à la rencontre de ce secours. Il
		receut la lettre de Gondebaut qu’il baisa deux ou trois fois, et ayant
		pris te serment de fidelité que les chefs firent entre ses
		mains, il jura que le plus grand interest qu’il avoit en cette guerre
		n’estoit que pour la gloire de Gondebaut. En suitte de cela il fit une
		harangue, dans laquelle il n’oublia rien de ce qui les pouvoit obliger
		à combattre vaillamment, de sorte qu’il acquit tant de pouvoir
		et de credit aupres d’eux qu’il ne s’en treuva pas un qui ne se
		montrast bien aise d’estre sous son commandement. En fin voulant
		sçavoir de combien d’hommes cette armée estoit
		composée, il fut fort estonné quand au lieu de trente
		deux mille que le Roy luy marquoit, il n’en treuva que vingt-cinq ou
		vingt-six, le reste s’estant desbandé depuis la nouvelle qu’on
		avoit eue des desseins de Sigismond. Si cela incommoda Polemas, il
		servit extremement au Prince, qui dans moins de trois jours se trouva
		fort de seize à dix sept mille hommes, compris ceux que Lindamor
		avoit ramenez d’aupres de Childeric.</p>
		<p>Rosileon de son costé n’avoit pas fait peu de diligence, car
		[91/92] l’amour qu’il avoit pour Rosanire, luy laissoit si peu de
		repos, qu’il n’avoit rien de plus present en la pensée que de
		faire quelque action qui ne dementist point les premieres marques qu’il
		avoit données de son courage; cela fut cause qu’il se
		hasta si fort qu’il ne s’en fallut que d’une journée qu’il
		n’arrivast pres de Marcilly, aussi tost que
		les trouppes du roy des Bourguignons.</p>
		<p>La tresve devoit finir le lendemain, de sorte que le retardement de
		Rosileon, le peu de nouvelies qu’on avoit du retour de Lindamor, et
		l’arrivée du secours que Polemas avoit receu, mirent Amasis dans
		une tres-grande peine; elle n’avoit point sceu le succez du
		voyage de Fleurial ny de Philiandre, et ne se pouvant figurer que le
		mal qu’elle souffroit fust si proche de son remede, elle ne cessoit de
		s’affliger, comme si desja elle eust esté accablée de
		tous les malheurs qui la menaçoient. Adamas la surprit dans
		cette douleur, et bien qu’en son ame il la treuvast tres-juste, pour le
		peu d’esperance qu’il avoit qu’elle en deust jamais guerir, si est-ce
		qu’ayant une ferme creance que les dieux ne l’abandonneroient point en
		la justice de la cause, il la condamna comme estant hors de saison, ce
		que la princesse ne pouvant gouster: Ah! dit-elle, Adamas,
		c’est manquer d’esprit ou de ressentiment que de n’apprehender point
		les funestes accidens qui sont sur le poinct de me perdre! Tout
		contribue à me desesperer, les estrangers me trompent, mes
		voisins m’assaillent et mes propres subjects me trahissent.</p>
		<p>A ce mot elle porta son mouchoir à ses yeux, qui faisans un
		effort contre la grandeur de son courage, laisserent eschapper quelques
		larmes; dequoy le Druide s’estant apperceu, et luy voulant donner
		quelque consolation: Madame, luy dit-il, je ne doubte point que
		vous n’ayez du sujet de craindre, mais pardonnez-moy si j’ose dire que
		vous n’en avez point de vous desesperer; une ame bien née
		comme la vostre ne peut commettre ce manquement, qui n’est pas mieux
		une marque de la bassesse d’un esprit qu’un tesmoignage de mesfiance
		envers les dieux. Par la grace de Tautates, nos affaires ne sont point
		encore dans une telle extremité qu’il n’en faille attendre que
		la ruine; et quand il seroit bien infaillible que nous devrions
		perir, ce vous sera, ce me semble, un grand soulagement de cognoistre
		que si les dieux l’ont permis, ce n’aura jamais esté pour vous
		punir d’aucun crime que vous ayez commis contre ce que vous leur devez.
		Je sçay bien, Madame, que les Estats ont quelquefois leurs
		revolutions [92/93] et leurs changemens; mais je sçay bien
		aussi que cela ne leur arrive pas facilement; sans qu’un sujet
		bien legitime ait attiré sur eux la colere du ciel; or,
		madame, c’est ce qui ne se rencontre point en vous, de qui la
		pieté s’est tousjours rendue si recommandable qu’il n’est
		personne qui n’avoue qu’elle a esclatté dans toutes vos actions.</p>
		<p>– La plus religieuse de mes actions, respondit la Princesse, doit avoir
		esté pire qu’un crime, puis que j’en souffre le chastiment. – Ce
		n’est pas, reprit le Druide, une bonne consequence, non plus que si
		l’on disoit que vous n’avez jamais fait de bien, puis que les dieux ne
		vous recompensent point. Il faut, madame, que vous sçachiez que
		l’œil des hommes n’est pas assez fort pour lire dans leurs secrets et
		que nostre pensée mesme n’y pouvant penetrer, il est bien
		difficile d’apprendre les causes du bien ou du mal qu’ils nous
		envoyent. Quelquefois ils permettent que les bons soient accablez de
		calamitez et de miseres, cependant que le coupable rit dans la bonne
		fortune et dans la prosperité; mais cela, d’autant que ne
		jugeans pas que les contentemens qu’on peut gouster en ce monde soient
		une assez digne recompense pour ceux qui vivent dans leur crainte ils
		reservent le prix qu’ils veulent donner à leur merite, pour la
		seconde vie dont nous devons jouyr. – Mais, Adamas, repliqua la Nymphe,
		quoy que c’en soit, il faudra que ce traistre Polemas triomphe de ma
		fille, et que je voye mon estat soubs la puissance d’un perfide, qui
		n’eut jamais de plus grande gloire que celle de m’obeyr? – Si les
		dieux, respondit Adamas, en avoient ordonné de la sorte, toute
		la puissance humaine ne seroit pas capable de l’empescher, et la plus
		douce voye seroit de le souffrir sans murmurer. – Je sçay bien,
		repliqua la Nymphe, que si Galathée a autant de courage que moy,
		nous ne manquerons pas de remedes pour ne point tumber entre ses mains.
		– Le plus facile de tous, repliqua le Druide, est de recourir aux
		dieux, qui sont trop justes pour vous refuser le secours qui vous est
		necessaire. – Les dieux, reprit Amasis, ont esté si justes
		qu’ils m’ont laissé le pouvoir de mourir quand il me plaira.</p>
		<p>A ce mot, outrée de douleur, elle laissa le Druide dans la
		chambre et s’enferma dans son cabinet. Adamas qui eut peur que la
		Nymphe fist en ce moment quelque resolution dangereuse, s’en alla
		treuver Godomar, qui avoit aupres de luy Damon, Alcidon, Lipandas,
		Ligdamon, Lydias et quelques autres chevaliers, et l’ayant
		sup-[93/94]plié d’aller voir Amasis, il luy raconta l’estat
		où elle estoit et tout le discours qu’ils avoient eu ensemble.
		L’ayant en suitte de cela instruit de quelques particularitez, il
		l’accompagna jusqu’à la porte du cabinet, et puis se retira pour
		aller donner dans la ville les ordres necessaires à sa conservation.</p>
		<p>Amasis s’estoit desja jettée sur un lict de repos, qui certes
		perdit bien alors son nom, et là, joignant au desplaisir de voir
		ses affaires en si mauvais estat, la perte de Clidaman son fils, sur
		lequel elle avoit posé le fondement de ses plus douces
		esperances, elle tumba dans une si grande fascherie que peu s’en fallut
		qu’elle ne se sacrifiast à la violence de son desespoir. Elle
		fit mille desseins dans son ame, dont le plus avantageux estoit de
		mourir, et bien qu’elle sceut assurément que les plaintes ny les
		pleurs ne pouvoient apporter aucun remede à l’ennuy qui la
		pressoit, elle ne laissoit pas de pleurer et de se plaindre, pour
		montrer seulement qu’elle estoit capable de donner à la douleur
		tout ce qu’elle demande aux ames les plus affligées:
		Falloit-il, cher Clidaman, disoit-elle, que ta mort fust cause de la
		mienne, et que de la perte de ta presence dependit celle de mon
		Estat? La seurté de ces provinces n’estoit-elle
		appuyée que sur ta vie, et les dieux avoient-ils ordonné
		que le salut de mes peuples releveroit immediatement du tien?
		Helas! adjoustoit-elle, avec un profond souspir, helas! que
		j’ay bien raison d’avoir cette pensée, puisque, devant que tu
		vinsses au monde, ils avoient subsisté avecque tant de gloire,
		qu’il n’estoit pas possible d’en craindre le changement, s’il ne leur
		eust esté fatal de perir avecque toy. Ah! Clidaman!…</p>
		<p>A ce mot elle voulut continuer, mais oyant heurter à la porte,
		elle s’arresta, et dés qu’on l’eut advertie que c’estoit
		Godomar, elle cacha dans son mouchoir les pleurs qu’elle avoit alors sur son visage.</p>
		<p>Ce jeune prince en la valeur duquel elle avoit fondé presque
		toute son esperance, luy dit tant de choses, et les chevaliers qui
		l’accompagnoient promirent à la Nymphe tant de service et
		d’affection que cela la remit un peu, si bien que les ayant priez de
		s’asseoir, elle leur dit: Quelque grand que soit le courage d’une
		femme, il est bien difficile qu’il resiste aux assauts que la fortune
		luy donne, particulierement quand elle menace de joindre à la
		perte de la vie celle de la reputation. Jusques icy j’avois, ce me
		semble, supporté avec quelque sorte de patience les malheurs
		[94/95] dont j’ay esté attaquée, mais depuis que le
		secours que Polemas a receu m’a fait perdre l’esperance de le punir de
		sa rebellion, et que j’ay creu que ma fille et moy devions estre
		immolées à son impudence, j’avoue que ma raison a
		quitté les armes, et certes je ne suis pas blasmable de n’avoir
		esté susceptible de ce desespoir, à moins que de voir
		armez contre moy trente-cinq ou quarante mille hommes. – Tout ce nombre
		de combattans, respondit Godomar, peut estre mis en poudre par un seul
		coup de la colere du Ciel; ce n’est pas tousjours la
		quantité de solduriers qui remporte les victoires, le courage et
		le droict sont les vrais fondemens sur lesquels s’appuye le gain des
		combats et des batailles. Et c’est ce qui me fait croire qu’ayant
		autant de droict de vous defendre qu’ils tesmoignent d’injustice en
		vous attaquant, et le courage de ceux qui vous servent estant plus
		genereux, sans comparaison, que celuy qui pousse cet ennemy à
		vous persecuter, il est impossible que son effort ne demeure vain, et
		que l’esclat de toute cette puissance ne meure devant nos armes, comme
		on void disparoistre la clairté d’une petite estoille à
		l’arrivée du soleil. Et les autres adjousterent à cela
		quelques autres discours, et luy donnerent tant d’esperance que son
		visage reprit les couleurs que l’apprehension luy avoit
		desrobées. Apres cela ils se retirerent et ne furent pas
		plustost sortis qu’ils allerent faire le tour des
		murailles pour voir la contenance des ennemis.</p>
		<p>Depuis deux jours Celadon assez bien remis de ses blessures, avoit
		commencé de sortir de la chambre, et ce jour particulierement,
		il estoit allé visiter Clindor et ses hostes, pour leur rendre
		une partie du devoir auquel leurs visites l’avoient obligé. Cela
		fut cause qu’Adamas y alla, qui les ayant treuvez dans le jardin,
		caressa premierement Clindor, puis prenant Alexis par la main, qui
		s’entretenoit avec Astrée, il dit à cette belle
		bergere: Vous voulez bien, ma belle fille, que je vous oste pour
		un peu cette compagnie que vous faites paroistre d’avoir si chere, bien
		qu’elle ne le merite pas? – L’authorité, respondit
		Astrée, que vous avez sur elle et sur moy vous dispensoit d’en
		demander mon consentement; toutesfois, puisque vous voulez que je
		le donne, je vous dis, mon pere, que je le veux, pourveu que vous me la
		rendiez bien-tost, car en verité, je ne sçaurois vivre
		contente en autre compagnie que la sienne. Le Druide sousriant de son
		innocence, et admirant combien veritablement elle estoit
		trompée: Je la garderay si peu, luy dit-il, que vous ne
		m’accuserez pas [95/96] d’avoir failly contre
		le desir que j’ay de procurer vostre contentement.</p>
		<p>Disant cela, il conduisit Alexis dans une allée, où
		personne ne les pouvoit ouyr, et Astrée s’estant retirée
		dans un pavillon, avecque les autres bergers et bergeres, il
		commença de parler à luy en cette sorte:
		Qu’avez-vous resolu, Celadon? Voulez-vous languir eternellement
		dans la peyne ou vous estes, et soubs l’habit que vous portez? Ne
		pensez-vous point que voicy la deuxiesme lune que vous estes aupres
		d’Astrée, et qu’abusant de sa credulité vous pratiquez
		une feinte qui ne sçauroit durer plus longuement?
		Considerez enfin que vous estes homme et qu’il est impossible que
		quelque desguisement qui vous fasse paroistre fille, le temps ne
		demente quelque jour vostre coiffure et vostre habillement. Que si cela
		advenoit, ce que le ciel ne vueille pas, quel prejudice
		n’apporteriez-vous point à ma reputation, et quel advantage ne
		donneriez-vous pas à mes ennemis qui parleroient de cette action
		comme d’un scandale, et qui la rendroient si mauvaise dans l’opinion
		des hommes que peut-estre on ne me regarderoit plus que comme un
		trompeur qui se seroit servy de cet artifice pour faire triompher
		Celadon de l’honneur et de la pudicité d’Astrée? –
		Mon pere, respondit le berger, toutes les actions de vostre vie servent
		de preuve irreprochable que vous ne pouvez jamais faillir ny contre le
		Ciel ny contre les hommes; et la vertu d’Astrée a trop
		d’esclat pour estre jamais obscurcie par les nuages d’un mauvais
		soupçon seulement; de sorte que s’il n’y a que cette
		crainte qui vous mette en peine de me voir en l’estat ou je suis, vous
		pouvez bien permettre que je continue de vivre aupres d’Astrée
		sous le personnage d’Alexis, puisque vous ne sçauriez empescher
		que je n’y meure sous celuy de Celadon. Adamas alors pliant les
		espaules, et se reculant d’un pas, puis tout à coup reprenant le
		berger par la main, et commencant à se promener: Encore
		faut-il que je vous die, reprit-il, que cette resverie estoit
		pardonnable, le premier jour que je vous fis vestir cet habit;
		mais aujourd’huy que par mille discours qu’elle a faits à
		l’avantage de Celadon, vous pouvez assurément juger qu’elle vous
		ayme, il me semble, adjousta-t’il froidement, que sans estre ennemy de
		vous-mesmes, et sans estre blasmable d’un peu d’extravagance, vous ne
		pouvez douter qu’elle ne soit bien plus contente de vous voir estre un
		veritable Celadon qu’une mensongere Alexis. – Je ne doubte pas, mon
		pere, repliqua le berger, que [96/97] ce ne soit une tres-grande folie
		de faire ce que je fay, d’autant mieux que dés le moment
		qu’Astrée ne desira plus que je la visse, je devois, si j’eusse
		esté sage, ou mourir ou m’arracher les yeux. Mais vos conseils
		qui ont esté depuis plus puissants que mon devoir, et qui m’ont
		fait resoudre à me presenter devant elle soubs le nom de vostre
		fille, sont cause que vous m’accusez maintenant de resverie et que vous
		appellez une extravagance en moy, ce que je nomme en vous un office de
		charité. – Mon dessein, dit le Druide, estoit alors de vous
		faire espouser Astrée, et non pas cet habit, et je creus que
		puis que vous n’attendiez d’elle qu’un commandement, pour luy rendre
		celuy de qui la perte luy a fait verser tant de larmes, vous
		cognoistriez dans peu de temps qu’elle en auroit la volonté et
		que cette volonté seroit assez forte pour vous servir de commandement. – Ah! mon
		pere, respondit Celadon, elle me bannit avec des paroles trop expresses pour n’estre pas
		necessaire qu’elle en employe d’efficaces à me rappeller, si c’estoit
		qu’elle m’eust dit seulement:
		<i> Va, berger, et que je ne te voye plus que je ne t’aye fait paroistre que je le desire</i>, je
		confesse que maintenant que j’ay recognu ce desir en elle, j’aurois
		un extreme tort si je ne me laissois voir. Mais puis qu’elle me dit:
		<i> Va, perfide</i> (ô Ciel, que ce souvenir m’a cousté de regrets!)
		<i> va, et ne te presente jamais devant moy que je ne te le commande</i>,
		jugez-vous, mon pere, que sans luy desobeir je luy puisse faire voir
		Celadon, n’ayant point encore receu d’elle cet agreable
		commandement? – Encore faut-il, continua le Druide, que cette
		facon de vivre finisse quelque jour, et puis que cet effect est
		inevitable, pourquoy vous plaisez-vous à le differer? –
		Cet effect, repliqua Celadon, depend d’elle et non pas de moy, et
		jusqu’à ce qu’elle ait fait ce commandement, je ne suis pas
		blasmable si je me cache à ses yeux, car enfin, quelques
		mescontentements que j’en attende, et quelque desespoir où je
		doive tomber, je trouveray tousjours ces malheurs bien moindres que le
		crime de luy avoir desobey. – Mais, adjousta Adamas, à qui
		voulez-vous qu’elle fasse ce tant necessaire commandement, si elle ne
		croit plus au monde celuy qui le peut executer? – Cela, respondit
		le berger, est un secret que les dieux se reservent; pour moy qui
		suis resolu de mourir plustost mille fois que de faire la moindre faute
		contre ce que doit un homme qui ayme parfaitement, j’attendrai, sans me
		mettre en peine de penetrer dans ce mystere, tout ce qu’ils ordonneront
		de moy. – Mon fils, dit le Druide, il ne faut pas que vous [97/98] vous
		estonniez si je m’obstine à desirer que vous possediez
		Astrée, puis que mon contentement est inseparable du vostre, et
		que les dieux m’ont promis une vieillesse contente, en cas que je sois
		cause que vous receviez ce bien. Or vous sçavez l’estat
		où sont nos affaires, et puis que vous avez le jugement sain et
		net pour bien peser toutes choses, je seray bien aise que vous
		consideriez qu’estant à la veille de me perdre et de me
		sacrifier pour le repos de cet Estat, je ne puis rechercher la
		felicité que les dieux me promettent, ny vous donner à
		vostre bergere en autre temps que cettuy-cy. Si les choses eussent pris
		un autre tour et que les trahisons de Polema [sic!] n’eussent point mis
		ces provinces dans le panchant de leur ruine, j’aurois la mesme
		patience que vous avez, mais puis que tout s’en va desesperé, et
		que par la faveur que l’injustice de Polemas a trouvée aupres du
		roy des Bourguignons, nous sommes prests de tomber pour ne nous relever
		jamais, je vous prie, mon fils, par Astrée mesme, qui peut tout
		sur vostre esprit, de ne vous opposer plus au desir que j’ay de vous
		voir unis ensemble. Celadon escouta le discours du Druide fort
		attentivement, mais quand il eut ouy ce qu’il avoit raconté du
		pitoyable estat où les affaires d’Amasis estoient
		reduites: Quelque haste, luy repliqua-t’il, et quelque diligence
		qu’on apportast à me faire jouyr du bien que vous me procurez,
		c’est sans doute, mon pere, qu’il n’arriveroit jamais si-tost qu’il ne
		fust prevenu des disgraces dont cette ville est menacée;
		de sorte qu’il vaut beaucoup mieux ne commencer point à me
		rendre heureux que l’entreprendre, et n’avoir pas le temps de me donner
		un contentement parfait. Mon interest n’est pas si fort separé
		de celuy du public que je ne doive tascher comme les autres à
		delivrer Amasis des oppressions qu’elle souffre, et je sçay
		bien, si vous me le permettez, que je n’y seray pas entierement
		inutile, et qu’il s’en trouvera peu qui cherchent avecque plus de
		hardiesse que moy la gloire de mourir honorablement. C’est pourquoy,
		mon pere, je vous supplie, autant que je le puis, et vous conjure, par
		tous les soings que vous avez desja employez à m’empescher de
		mourir, de penser à quelque invention par laquelle je puisse
		combattre comme Celadon, sans toutesfois qu’Astrée s’en
		appercoive. Adamas loua dans son ame le courage du berger, et fut bien
		aise de voir en luy cette marque de la generosité de ses
		ancestres; toutesfois trouvant de la difficulté en ce
		dessein, et voulant encore [98/99] esprouver un peu son courage, il luy
		representa que la chose estoit comme impossible et qu’il ne falloit
		point qu’il y pensast, dequoy Celadon fut si touché que ne
		pouvant cacher le mescontentement qu’il eut de cette responce, il en
		changea de couleur. Cela fut cause que pour le remettre Adamas luy
		dit: Ce que vous desirez, Celadon, n’est pas si peu juste que je
		ne vous l’accorde volontiers, je suis en peine seulement de
		sçavoir de quelle façon nous devons mesnager cette
		affaire, car pour dire la verité, je crains bien que l’amour
		qu’Astrée a pour vous luy ouvre les yeux à nos actions,
		et les luy rende plus clairs qu’ils ne l’ont encore esté.</p>
		<p>A ce mot, il se mit à songer un peu, et puis en
		continuant: Toutesfois, dit-il, je viens de penser à un
		moyen qui peut-estre pourroit bien reussir. Il faut que vous
		sçachiez, Celadon, que comme c’est l’ordinaire des hommes de
		recourir aux dieux dans les afflictions plus ardemment que dans la
		prosperité, on void souvent que dans les affaires plus
		desesperées ils implorent les prieres et les voeux des personnes
		qu’on croit avoir plus de puissance pour les toucher. Or c’est sans
		doute que celles qui vivent hors du monde, ont aupres d’eux un acces
		plus libre que celles qui ne vivent que pour la terre, et qui, par
		maniere de dire, ne regardent jamais le Ciel que pour apprendre quel
		temps il fera. Je suis donc d’avis de feindre qu’Amasis m’a
		commandé de vous employer à faire des voeux selon la
		coustume des filles dont vous portez l’habit; et pour ce que, durant ce
		temps-là, il ne faut pas que leurs yeux soient profanez par
		l’object de nulle creature, nous ferons semblant de vou enfermer chez
		moy, et puis vous couvrant le visage et le reste du corps de quelques
		legeres armures, telles que les portent Godomar, Damon, Alcidon et les
		autres, vous pourrez faire ce que vostre courage vous inspirera, sans
		toutefois rien hazarder temerairement.</p>
		<p>Celadon plus ayse de cet expedient qu’il ne l’avoit jamais esté
		de chose du monde, baisa la main d’Adamas, et apres l’avoir
		remercié du soing qu’il avoit de luy, le Druide le ramena aupres
		d’Astrée et luy recommanda de la laisser desormais chez Clindor,
		pour peu que le bon vieillard en tesmoignast d’envie. Apres cela il
		s’en retourna chez la Nymphe, non pas sans que tous ces bergers luy
		eussent juré mille fois qu’ils n’espargneroient jamais une seule
		goutte de leur sang pour tout ce qui regarderoit son service. Clindor
		et les autres le furent accompagner hors du jardin. [99/100]
		Astrée seule demeura avec Alexis, car l’extreme envie qu’elle
		avoit d’apprendre le sujet dont Adamas l’avoit entretenue fut cause
		qu’elle ne put attendre plus longtemps de luy en demander des
		nouvelles. Se voyant donc avec elle sans autres tesmoins que les fleurs
		et les fontaines dont ce jardin estoit embelly: Ne trouverez-vous
		point mauvais, ma chere maistresse, luy dit-elle, que je sois un peu
		curieuse et que je vous demande de quels discours Adamas vous a si
		longuement entretenue? – Nullement, mon serviteur, respondit
		Alexis, le soing que vous avez de sçavoir mes affaires me fait
		croire que vous y prenez quelque interest, et c’est une grande marque
		de l’amitié que vous me portez de vous montrer sensible à
		ce qui me touche. – Je serois bien, reprit Astrée, la plus
		ingratte, et la plus coupable fille du monde si je n’en usois ainsi,
		puis que vostre merite obtiendroit cela sur l’esprit mesme des plus
		barbares; mais, ma belle maistresse, ne me tenez plus en peine,
		et dittes-moy, je vous supplie, quel a esté le sujet de vostre
		entretien? – Je vous le diray en peu de mots, repliqua la feinte
		druide. Tout le discours qu’il m’a tenu n’a esté d’autre chose
		que des miseres de cet Estat et des afflictions dont l’ame d’Amasis est
		remplie; en suitte de cela, il a pensé aux derniers remedes
		qu’on y pourroit apporter, et n’en trouvant point de plus utile que
		celuy qui doit venir de la main des dieux, il m’a dit qu’il estoit
		entierement necessaire que je fisse des voeux à cet effect et
		que je les suppliasse de nous delivrer de tant de calamitez dont nous
		sommes menacées. – Je ne doute pas, dit Astrée, que vous
		ne l’ayez promis? – Je l’ay promis aussi, respondit Alexis, mais,
		mon serviteur, il faut que vous sçachiez qu’il y a bien des
		affaires en l’accomplissement de cette promesse. – Et qu’y peut-il
		avoir de si particulier? reprit la bergere. Il me semble que vous
		n’aurez pas beaucoup de difficulté à porter vos
		pensées dans le Ciel où elles sont desja fort
		accoustumées, et afin qu’elles n’y aillent point sans compagnie,
		je joindray mes prieres aux vostres et feray des voeux avecque vous. –
		Je me doutois bien, dit Alexis en sousriant, que vous ignoriez nostre
		façon de prier, et que vous vous imaginiez cette action aussi
		facile que d’obtenir de moy un baiser ou quelque autre petite faveur.
		Mais, mon serviteur, apprenez que les dieux ne veulent pas estre servis
		en courant, et que pour faire qu’ils se communiquent à nous il
		faut une grande preparation de nostre costé et une grande
		disposition à recevoir leurs graces; autre-[100/101]ment,
		au lieu de s’approcher de nostre cœur, ils s’en esloignent et le
		laissent dans les tenebres au lieu de l’esclaircir par leurs lumieres.
		– Et que faut-il, adjouta Astrée, pour l’acquerir, cette
		disposition que vous dites estre si necessaire? – Si j’avois,
		respondit Alexis à vous deduire particulierement tout ce qu’il
		faut faire pour cela, le discours en seroit un peu bien long;
		mais tant y a qu’il faut absolument que pour huict ou dix jours je me
		separe de toute sorte de compagnies et presque de moy mesme, et que je
		ne souffre pas que mes yeux soient divertis par la consideration
		d’aucun object qui soit prophane. – Quoy! dit la bergere un peu
		surprise, et comment pourra subsister Astrée quand elle ne sera
		plus aupres d’Alexis? – Je ne sçay, dit la feinte druide,
		mais il est tres vray qu’Alexis ne sera plus dés qu’elle aura
		perdu la presence d’Astrée.</p>
		<p>La bergere qui ne comprenoit pas ce que Celadon vouloit dire:
		Helas, adjousta-t’elle, Alexis ne sera vrayment plus en terre, car elle
		vivra dans le Ciel par la douceur de ses ravissements, cependant
		qu’absente d’elle, et loing de toute consolation, je mourray mille fois
		le jour dans les ennuys et l’inquietude. Mais, ma maistresse,
		disoit-elle en se reprenant, ne seroit-il point possible que je ne
		fusse pas comprise dans le nombre de ces objects que vous appelez
		prophanes, et que, n’estant qu’une fille, je ne troublasse point le
		repos de vostre solitude? A ce mot Astrée versa quelques
		larmes que le berger s’efforca d’arrester avec sa bouche, de peur
		qu’elles tombassent jusques dans son sein, mais apres s’estre un peu
		amusé à cet agreable office: Je vous jure, mon
		serviteur, luy dit-il, que le temps de cette absence ne vous
		sçauroit estre si funeste qu’a moy, et toutesfois, quand je
		pense que je ne me separe de vous que pour rendre à la Nymphe un
		service extremément important, cela me sert d’une espece de
		soulagement et m’oblige à vous conjurer par toutes les marques
		d’amour qu’autrefois Celadon vous a données, de ne vous opposer
		plus au desir que j’ay de m’employer pour le salut de cette princesse
		et pour la conservation du Forests. – Mais, dit Astrée, si
		durant le temps que je ne vous verray point, Polemas se rend maistre de
		la ville, et s’il nous veut exposer à la barbarie de ses
		solduriers, ne me permettez-vous pas, ma maistresse, de n’ouvrir
		l’estomac devant que ces perfides se donnent la vanité d’avoir
		triomphé de moy? Celadon touche de ces dernieres paroles,
		et craignant en effect [101/102] que ce malheur arrivast: Je n’y
		consents pas seulernent, mon serviteur, luy respondit-il, mais je vous
		l’ordonne, comme une victime que vous devez sacrifier à la
		conservation de vostre honneur, et ne souffrez pas que rien du monde
		vous en empesche, car vous devez estre assurée que j’en auray
		fait de mesme, et que dés le moment qu’on entreprendra quelque
		chose sur vous, si je n’y suis pour vous defendre, je ne seray point au
		monde. – Pour le moins, adjousta Astrée nous n’aurons point en
		l’autre vie d’obstacle qui s’oppose à nostre contentement, et je
		m’assure, ma belle maistresse, que la presence de Celadon ne sera pas
		le moindre plaisir que vous y recevrez. – J’espere, dit le berger, que
		nous nous aymerons si fort, que je ne le quitteray jamais et qu’il ne
		sera pas marry que je me rende un tesmoing eternel de vos caresses.
		Cependant, adjousta-t’il, recevez, mon serviteur, cet adieu que je vous
		dis, et promettez-moy que vous m’aymerez tousjours avec la mesme
		passion que vous m’avez tesmoignée. – Je le promets, respondit
		Astrée se jettant à son col, et la serrant le plus
		estroittement qu’elle pust, et si jamais je manque à ce devoir,
		je veux que le Ciel me punisse. A ce mot elles s’approcherent de
		Clindor, de Silvandre, de Diane et des autres qui en ce moment
		rentrerent dans le jardin, et tous ensemble s’estans allez mettre soubs
		le pavillon le plus proche, le bon vieillard leur fit apporter
		quantité de fruicts, dont ils mangerent chacun selon son appetit.</p>
		<p>Cependant que ces bergers et bergeres vivoient de cette sorte dans la
		maison de Clindor, et qu’ils n’avoient parmy leur bonne intelligence
		autres troubles que ceux qui estoient alors communs à tout
		l’Estat, Rosanire et Galathée ne se quittoient presque jamais,
		et certes elles sceurent si bien unir leurs volontez par les liens de
		l’amitié qu’elles contracterent qu’il eust esté difficile
		de rencontrer deux personnes dont l’affection eust été
		plus inviolable. Ce jour-là elles allerent passer
		l’apresdinée dans la chambre de Rosanire, pource qu’Amasis avoit
		desiré qu’on la laissast seule; et d’autant que les desplaisirs
		de la Nymphe estoient extremement sensibles à cette princesse
		estrangere, aussi-tost qu’elles furent dans la chambre, elles
		s’assirent sur un lict, et Rosanire embrassant Galathée:</p>
		<p>Plust aux dieux, luy dit-elle la larme à l’œil, qu’il fust en ma
		puissance de vous rendre le contentement que vous avez perdu. Je vous
		jure, belle Nymphe, que je n’y espargnerois pas mesmes [102/103] la
		vie. – C’est trop, madame, respondit Galathée, que d’en avoir
		seulement la volonté. – Je le dis, adjousta Rosanire, du plus
		pur de ma pensée, et croyez, si vous m’aymez, que je ne
		sçaurois vous rendre de service si grand que je ne le creusse
		encore moindre que vostre merite.</p>
		<p>Apres que Galathée luy eut rendu graces de cette bonne
		volonté: Si le Ciel et Polemas, continua-t’elle, n’avoient
		pas pour moy plus de hayne que vous en tesmoignez, Amasis ne se verroit
		pas reduitte dans les extremitez qui l’affligent et qui me desesperent,
		d’autant mieux que je me considere comme la seule cause de tous ces
		desordres. – Si le Ciel, respondit Rosanire, exauçoit mes
		prieres, et si Polemas estoit capable de raison, un moment verroit
		finir toutes vos miseres, mais ce qui me fasche, c’est qu’aujour-d’huy
		l’un est sourd et l’autre imprudent. – Ah! madame, reprit
		Galathée; que ce fut un bien funeste moment celuy qui me
		fit paroistre agreable aux yeux de ce perfide, puisque si jamais il
		n’eust eu de l’amour pour moy, ou si j’eusse defendu à sa
		vanité de me pretendre, c’est sans doubte que j’eusse
		estouffé tous nos malheurs à leur naissance et que nos
		douleurs fussent mortes avec l’espoir dont il a depuis nourry sa
		presomption. – Il n’estoit pas en vostre puissance, repliqua Rosanire,
		d’empescher que vous ne parussiez à ses yeux une tres-belle
		fille, puis que vous l’estes parfaittement, mais vous pouviez bien le
		tenir si bas qu’il n’eust jamais osé vous faire voir les effects
		de son outrecuidance; et certes j’ay de la peine à
		comprendre quel est l’interest qu’il a pour vous, car s’il vous aime,
		comment a-t’il la hardiesse de vous desplaire? et s’il ne vous
		ayme pas, qui le fait obstiner à vous vaincre? – Madame,
		dit la Nymphe, assurez-vous que c’est le plus traistre et le plus
		dangereux esprit qui soit au monde; il ne m’ayme que par consideration,
		et si l’Estat dont Amasis tient le sceptre pouvoit estre mis soubs
		d’autres mains que les miennes, je pense qu’il ne me regarderoit pas
		seulement. Il faut que vous sçachiez que son ambition est au
		plus haut poinct où puisse jamais aller celle d’un homme, et
		qu’outre cela il est d’un naturel si jaloux et si envieux que le
		contentement d’autruy luy donne la fievre. Madame, que n’a-t’il point
		fait contre Damon? Je vous jure qu’il a tasché par
		diverses fois de l’assassiner, et qu’il a supporté avec tant
		d’impatience les honneurs que ma mere a rendus à son merite, que
		je ne pense pas que ce ne soit l’un des plus grands sujects de son
		mescontentement. Il a autrefois eu des prises contre [103/104]
		Lindamor, qui est un tres-accomply chevalier, et quand il a veu que ses
		armes estoient contraintes de ceder à la valeur de son ennemy,
		il n’est artifice ny trahison qu’il n’ait inventée pour le
		perdre. En fin ayant veu que toutes ses malices ne reussissoient
		qu’à sa honte et à sa confusion, il a ouvertement pris
		les armes et s’est prevalu de la mort de mon frere et de l’absence de
		nos meilleurs chevaliers, pour achever de nous
		destruire, sous pretexte de me vouloir espouser.</p>
		<p>Galathée alloit de cette sorte condamnant Polemas, dont le
		dessein estoit vrayment injuste, quand Rosanire, pour estre un peu
		mieux informée des succez de sa vie, la conjura de luy dire
		quelque chose de ces deux rivaux, à quoy la Nymphe satisfit
		assez librement et luy raconta les plus grands effets de la trahison de
		Polemas. Elle luy parla de la tromperie de Climante, des mauvais bruits
		qu’il avoit semez contre Lindamor, du combat où ce chevalier
		l’avoit vaincu, et en fin des plus remarquables accidens qui estoient
		arrivez en la suitte de cette affection. Ce que Rosanire ayant
		escouté avec admiration: Il faut advouer, dit-elle, que
		s’il vient à bout de son dessein, ce ne sera pas sans qu’il luy
		ait cousté du sang et de la peine. – Il n’est point de prix,
		respondit la Nymphe, dont cet infame me puisse achetter, et si je
		savois assurément de ne mourir point dans les ennuis que me
		causera ce siege, je croy que dés maintenant je deviendrois mon
		homicide. – Nous verrons dans peu de jours, adjouta la jeune Princesse,
		quel est le bien ou le mal que nous devons attendre, et le temps
		gouvernera nostre main et nos pensées. Pour moy, j’advoue que si
		Rosileon manque à vous secourir, je seray bien aise de cesser de
		vivre, pour punir sa negligence par les supplices que luy causera ma
		mort. Disant cela, elles s’embrasserent de nouveau, et Galathée,
		sans cesser de baiser le visage de Rosanire: Faudroit-il,
		continua-t’elle, que je fusse cause de ce malheur? – Ce ne seroit
		plus vous, repliqua la jeune Princesse, ce seroit son peu de soing, ou
		peut-estre son infidelité. Avec semblables discours elles
		s’alloient entretenant sur le sujet d’une
		douleur qui leur estoit assez commune.</p>
		<p>Silvandre en mesme temps estoit aupres de Diane, et de bonne fortune il
		avoit trouvé le moyen de parler à elle, non pas hors de
		la presence des autres bergers et bergeres, mais pour le moins sans
		qu’il en pust estre ouy, et pour ce qu’il ne vouloit pas demeurer
		inutile cependant que les autres travailleroient à la defence de
		[104/105] Marcilly, il supplia Diane de luy permettre de chercher comme
		eux l’honneur dans le peril: Non pas, ma maistresse, dit-il, que
		j’aye besoin de vostre permission pour y porter mon courage, mais c’est
		qu’infailliblement tout ce que j’entreprendray me reussira, quand je le
		feray par le consentement de Diane. La bergere qui l’aymoit infiniment
		et qui n’avoit plus assez d’artifice pour cacher sa passion, demeura un
		peu surprise de cette demande, et la crainte de le perdre la fit un peu
		paslir, mais en fin craignant qu’on y prist garde, elle se remit au
		mieux qu’elle put et luy respondit en ces termes: Qu’est-il
		besoin, mon serviteur, que vous me demandiez congé de faire une
		chose où vostre humeur est desja si portée, qu’il n’est
		rien au monde qui fust capable de vous en divertir? Si c’est que
		vous esperiez que cela donne quelque bon-heur à vos armes, ne
		voyez-vous point qu’il est impossible que je vous donne ce que je n’ay
		pas, et qu’estant la plus miserable fille qui vive, je ne
		sçaurois vous faire part que de mon infortune? – Il
		n’importe, repliqua le berger, quelque succez que puissent avoir mes
		armes, il me sera tousjours extremement heureux, si les employant pour
		secourir Amasis, je m’en sers pour plaire à Diane, et c’est pour
		cela que je vous conjure de me tesmoigner que vous agreez la resolution
		que j’en ay faite, afin que, s’il faut que je meure, ce soit au moins
		avec cette satisfaction de ne vous avoir point despleu. – Je voudrois
		bien, repliqua Diane, que vous ne fussiez pas obligé à
		suivre cette fortune, car vostre conservation m’est plus chere,
		peut-estre, que vous ne croyez, mais puisque ce malheur m’est
		inevitable, je ne veux pas m’opposer aux arrests de nostre destin. Il
		est vray que si le pouvoir que vous m’avez donné sur vos
		volontez me laisse encore assez de credit pour n’estre pas
		refusée de ce que je vous demanderay, je veux que vous me
		promettiez inviolablement que vous ne hazarderez rien mal à
		propos, et que dans les plus grands perils vous vous souviendrez qu’il
		ne peut arriver de si petit malheur à Silvandre, que Diane ne le
		trouve tres-grand. – Les actions, dit le berger, qui condamnent de
		temerité, ne sont pas celles que je croy plus dignes du courage
		d’un homme, c’est pour cela que vous pouvez croire que je mesnageray ce
		que je doibs conserver, et que je n’exposeray point ma vie si mal
		à propos, que si je la pers, elle ne me rapporte au moins de
		l’honneur, et à la Nymphe de l’utilité. Mais, ma
		maistresse, dit-il en continuant, puisqu’il faut que Paris vous possede
		et que yous n’avez pas assez de reso-[105/106]lution pour vous en
		defendre, pouvois-je desirer de mourir plus glorieusement que dans ces
		combats, ny en une saison plus advantageuse pour moy que cette-cy, ou
		vous tesmoignez pour le moins que vous avez quelque pitié de mon
		infortune. – Mon berger, respondit Diane, vous avez raison de dire que
		je n’ay pas assez de resolution pour me defendre d’espouser Paris,
		puisque les dieux sont du party de Bellinde, et qu’ils ont
		ordonné que je tumbe soubs la puissance de ce nouveau
		berger; mais croyez-moy que, quelque sujet que vous ayez de
		rechercher la mort, elle ne vous sçauroit arriver sans qu’elle
		me soit extremement sensible et peut-estre insupportable. C’est
		pourquoy je vous dis encore un coup que, si vous aymez mon contentement
		et mon repos, vous aymerez vostre conservation.</p>
		<p>Disant cela, Silvandre luy voulut baiser la main, mais elle qui prit
		garde qu’on avoit les yeux sur luy, l’arresta et luy pressa la sienne,
		ce qui fut la plus grande faveur qu’il en eut jamais. Et parce qu’elle
		eut peur que si elle poursuivoit ce discours, ses yeux ne fussent moins
		secrets que sa langue, elle commença de prester l’oreille
		à ce que les autres disoient, et alors elle ouyt qu’Hylas
		parloit à Tircis de cette sorte: Je ne sçay pas,
		Tircis, quel sera l’object que se proposera ton courage, ny pour qui tu
		combatras, puisque depuis la perte de cette chere Cleon qui vit encore
		dans ta bonne memoire, toutes choses t’ont esté
		indifferentes? – Il me semble, respondit froidement Tircis, que
		tu me fais cette demande assez mal à propos, et que tu fais un
		mauvais jugement de moy, quand tu penses que pour combattre j’aye
		besoin de me proposer quelque interest particulier, comme si je ne
		sçavois pas que toutes les actions qui ont un tel object, comme
		pour estre estimé vaillant, pour devenir riche, et ainsi du
		reste, ne sont que de fausses images d’une veritable valeur. C’est
		assez que je sçache ce que je doibs pour bien servir Amasis,
		sans que je me propose d’autre recompense que la satisfaction de
		l’avoir fait, puisqu’aussi bien la vertu n’a point d’autre prix que
		soy-mesme. – Que tu es sçavant! adjousta Hylas; mais
		encore treuveras-tu que j’ay eu suject de doubter de ton courage,
		depuis que j’ay sceu que Laonice t’avoit fait peur. – Si j’ay redoute
		les malices de cette fille, repliqua Tircis, ce n’a pas esté par
		aucun deffaut de cœur, mais plustost par une horreur que j’avois
		conceue de sa meschanceté, et si je ne me trompe, adjousta-t’il,
		regardant Hylas et puis Silvandre, tu devrois mettre une grande
		difference entre cette crainte qui [106/107] s’oppose immediatement au
		courage et cette apprehension qui nous fait craindre d’abord d’une
		personne seulement pour la cognoissance de quelque deffaut que nous
		sçachons en elle. – Je voy bien, reprit Hylas, que tes yeux
		demandent le secours de Silvandre, mais l’heure nous dispense de nous
		en entretenir plus longuement; souviens-toy seulement, je te
		prie, que si j’en avois le loisir, je te ferois cognoistre que cette
		bergere n’est pas si coupable que tu te la figures. A ce mot il se
		leva, pource que Clindor avoit desja commencé à sortir du
		pavillon, et Tircis n’eut le temps de luy respondre autre chose, sinon
		qu’il croyoit que toute l’eloquence du monde n’estoit pas capable de
		luy persuader qu’elle ne fust indigne, non pas seulement de son
		amitié, mais de celle du moindre berger de la terre.</p>
		<p>Voylà quel jugement Tircis faisoit de l’amour et de la
		beauté de Laonice, qui n’estant pas si esloignée qu’il
		croyoit, passoit les jours et les nuicts dans la solitude, sans avoir
		d’autre entretien que l’ingratitude de ce berger. Ce jour-là
		elle estoit venue jusques sur un rocher, qui estant assez esleve,
		commande à toute la plaine du Forests; et d’autant que de
		là elle pouvoit distinguer jusqu’aux plus petits arbres, elle
		remarqua bien-tost cette armée d’où Polemas attendoit
		l’establissement de sa fortune. Au commencement elle en eut peur, mais
		enfin s’imaginant qu’il estoit presque impossible qu’on luy fist aucun
		dommage dans cette estroitte solitude, où les dieux et Tircis
		l’avoient confinée, elle commença de craindre pour son
		berger seulement, et bien qu’elle fust assurée qu’il ne l’aymoit
		point, et qu’au moment qu’elle s’en estoit separée, elle avoit
		receu de tres-grands tesmoignages de sa hayne, elle ne laissoit pas de
		desirer sa conservation et d’apprehender que parmy ces desordres il luy
		arrivast quelque malheur. Ces considerations luy faisoient respandre
		des larmes, que le rocher accompagnoit, des siennes, apres lesquelles
		ses souspirs se mesloient à ses regrets, et cela dura
		jusqu’à la nuict qui, la conviant à se retirer, luy
		laissa pourtant assez de clairté pour retrouver le chemin de son
		antre. Et pour ce qu’il estoit esloigné de ce rocher de deux ou
		trois cents pas, elle s’amusa en y allant à faire cette chanson.</p>
	</div>
	<div class="contentci">
		<milestone type="space"/>
		<head type="chapitre">CHANSON</head>
		<milestone type="space"/>
		<p>Tircis, cet ingrat que je sers,</p>
		<p>Par un arrest inevitable [107/108]</p>
		<p>M’a reduitte dans ces deserts,</p>
		<p>Dont l’horreur m’est insupportable:</p>
		<p>0 Ciel! je vay mourir si mon bannissement</p>
		<p>Dure plus longuement.</p>
		<milestone type="space"/>
		<p>Cruel, c’est icy que les ours</p>
		<p>Insensibles comme ton ame</p>
		<p>Veillent pour achever les jours</p>
		<p>D’une fille qui te reclame,</p>
		<p>Et qui s’en va mourir, si son bannissement</p>
		<p>Dure plus longuement.</p>
		<milestone type="space"/>
		<p>Icy je combats des serpents,</p>
		<p>Puis je regarde un vieil satyre</p>
		<p>Qui rid des pleurs que je respands,</p>
		<p>Et fait des sauts quand je souspire:</p>
		<p>0 Ciel! je vay mourir si mon bannissement</p>
		<p>Dure plus longuement.</p>
		<milestone type="space"/>
		<p>Dieux, si la pitié de mes maux</p>
		<p>A quelque charme qui vous touche,</p>
		<p>Ostez-moy tous ces animaux,</p>
		<p>Tircis est bien assez farouche,</p>
		<p>Aussi bien je mourray si mon bannissement</p>
		<p>Dure plus longuement.</p>
		<milestone type="space"/>
	</div>
	<div class="contentc">
		<p>Laonice acheva sa charison presque aussitost que son chemin,</p>
		<p>et se mettant dans son antre, que les zephirs avoient</p>
		<p>appris à visiter depuis qu’elle y avoit souspire ses</p>
		<p>peines, elle y recommença ses premiers exer-</p>
		<p>cices, qui n’estoient autre chose que de</p>
		<p>prier les dieux, et de faire mille</p>
		<p>regrets qu’elle donnoit à toutes</p>
		<p>les pensées qui luy parloient</p>
		<p>de l’ingratitude de Tircis.</p>
		<p>[108/109]</p>
	</div>

</body><back>
<div>
<p/>
</div>
</back></text></TEI>