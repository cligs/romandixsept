<?xml version="1.0" encoding="UTF-8"?>
<?xml-model href="tei_clgs.rnc" type="application/relax-ng-compact-syntax"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title type="main">L'Astrée</title>
                <title type="part">Seconde partie – Livre XI</title>
                <title type="partie">02</title>
                <title type="livre">11</title>
                <author>Honoré d'Urfé</author>
                <respStmt>
                <resp>Establishment of the text</resp>
                <name xml:id="hv">Hugues Vaganay</name>
                <resp>Digitization</resp>
                <name xml:id="rk">Reinhard Krüger et al.</name>
                <resp>TEI-Conversion</resp>
                <name xml:id="cf">Christof Schöch</name>
                </respStmt>
            </titleStmt>
            <publicationStmt>
                <availability status="publicdomain">
                </availability>
                <date>2016</date>
            </publicationStmt>
            <sourceDesc>
                <bibl type="digital-source">Honoré d’Urfé, L’Astrée (1607 sq), édition numérisée, ed. Reinhard Krüger et al., Version 1.0.0. Stuttgart: Universität Stuttgart, 2006-2010. <ref target="http://www.uni-stuttgart.de/romlit/forschung/astree/"></ref>.</bibl>
                <bibl type="print-source">Honoré d’Urfé, L’Astrée, édition en cinq volumes d’Hugues Vaganay. 1925.</bibl>
            </sourceDesc>
        </fileDesc>
        <revisionDesc>
            <change when="2016-11-21" who="#cf">Initial TEI version.</change>
        </revisionDesc>
    </teiHeader>
    <text>
<front>
<div>
<p></p>
</div>
</front>
<body>
<div>
		<head type="partie">LA SECONDE PARTIE D’ASTRÉE</head>
		<head type="chapitre">L’UNZIESME LIVRE</head>
		<milestone type="space"/>
		<p>Douze ou quinze jours s’estoyent passez depuis qu’Alexis
		avoit laissé sa triste demeure, et desja la plus part des voisins avoit
		visité Adamas, quand on l’advertit que quelques bergers desiroient de parler
		à luy, et qu’entre les autres, il y en avoit un nommé Lycidas. A
		ce nom de Lycidas, Alexis tressaillit de sorte, qu’Adamas s’en prit garde, et
		de peur que Paris n’en fist de mesme, il luy commanda d’aller
		sçavoir qui c’estoit: il prit de bon cœur ceste commission, pour
		l’amitié qu’il portoit à Diane. Cependant Adamas, s’approchant d’Alexis:
		J’ay peur, luy dit-il, ma fille, que la haine que vous portez à ce
		frère, ne decouvre ce que nous voulons tenir si caché. — II m’a
		esté impossible respondit-elle, de ne me laisser surprendre à ceste nouvelle si
		peu attendue. Et si vous le trouviez à propos, je me retirerais dans
		ceste chambre voisine jusques à ce que ces bergers s’en fussent
		retournez, afin d’eviter le danger qu’il y a que je ne me découvre. – Il ne
		le faut pas faire, dit Adamas, car sans doute, ils viennent icy en partie
		pour vous voir, et ne faut penser qu’ils n’en ayent demandé des
		nouvelles à Paris, aussi tost qu’ils l’ont veu; outre que nous
		le mettrions luy-mesme en une grande doute.</p>
		<p>Alexis ne repliqua rien, parce qu’elle ouyt parler Lycidas an bas de
		l’escalier, et peu apres toute la trouppe entra dans la sale, où
		le druide les receut avec des demonstrations d’amitié
		extraordinaires. Ceux qui estoient les plus apparents, c’estoient Diamis, oncle de
		Diane, Phocion, oncle d’Astrée, Lycidas, Sil-vandre, Corilas,
		Amidor, et bien que Tircis ny Hylas ne fussent point de ceste contrée,
		si ne laisserent-ils d’assister ces bergers en ce devoir, tant à cause
		de l’amitié qu’ils luy portoient, que pour avoir desja
		sejourné trois pu quatre mois en leur hameau. [429/430]</p>
		<p>Phocion, au nom de tous les autres, asseura le druide de leur bonne
		volonté, et du desir qu’ils avoient de luy faire service, et
		puis luy dit que deux occasions particulierement les conduisoient vers luy:
		l’une pour se resjouyr du contentement qu’il avoit de revoir Alexis
		plustost, et en meilleure santé qu’il n’avoit esperé, et
		l’autre, pour l’advertir qu’il avoit pieu au grand Teutates leur envoyer le guy dans
		les boccages de leur hameau, et qu’ils venoient le supplier de vouloir,
		selon leur coustume, prendre la peine de faire le sacrifice des actions
		de graces. Lors le vacie s’avançant: C’est une chose estrange,
		dit-il, seigneur, que celle que je vous vay raconter. Dans le boccage
		sacré à Hesus, Tharamis, Belenus, et nostre grand Teutates, j’ay trouvé
		des choses merveilleuses en cherchant le guy pour l’an neuf. Premierement
		un temple de petits coudres et de jeunes chesnes, tellement plyez et
		appuyez sur un grand arbre qui est au milieu, qu’ils font une voute
		assez spacieuse pour y contenir une grande quantité de personnes; et
		dans le milieu, il y a des gazons en forme d’autel, sur lesquels on
		voit un tableau qui represente l’amitié reciproque, avec des
		vers où sont escrites les douze tables des loix d’Amour. Plus en là,
		nous rencontrasmes un autre temple dedié à la déesse
		Astrée. O seigneur! combien est-il misterieux! Il y a deux autels dont le principal est
		fait en triangle, apuyé contre un chesne le plus merveilleux qui
		fut jamais; car n’ayant qu’un tige, il se separe en trois branches
		esgales, et peu apres les rejoint toutes trois ensemble dans une mesme
		escorce, de telle façon qu’elles ne sont plus qu’un seul tronc,
		qui s’eslevant plus que je ne vous sçaurois dire par-dessus les
		autres arbres du boccage, a esté esleu de Teu­tates pour son arbre
		bien-aymé. Et pour nous en donner cognoissance, nous y avons trouvé le guy
		salutaire, si beau, et si bien nourry, qu’il n’y en a point dans la
		contrée de tel, au rapport de tous les vacies. Et sans mentir,
		le nom du grand Teutates, qui est gravé en son tronc, et celuy de
		Hesus, Tharamis, et Belenus, qui sont aux trois branches, avec les autres
		merveilles qui se voyent en ce lieu, font bien cognoistre que Dieu s’y
		ayme et qu’il veut y estre adoré.</p>
		<p>Ainsi discouroit le vacie, et racontoit au druide une chose, qu’il
		sçavoit mieux que luy, comme en ayant esté l’inventeur.
		C’estoit la coustume des Gaulois, de chercher, une lune avant le sixiesme de celle
		de Juillet, par toute la contrée, le chesne qui avoit le plus
		beau guy, et en faire rapport au grand druide, [430/431] afin que le jour qu’il
		devoit estre cueilly, l’assemblée se fist dans le hameau,
		où il s’estoit rencontré. Et pour cest effect, tous les vacies
		s’assembloient, et suivoient tous les boccages sacrez, et choisissoient
		le plus beau, et le marquoient. Et parce qu’ils estimoient que c’estoit
		un signe d’estre aymez de Dieu, que de le trouver dans les boccages,
		qui dépendoient de leur hameau, pour luy en rendre grace, ils
		souloient faire un sacrifice parti­culier, où le grand druide
		assistoit, pour peu qu’il les voulust favoriser. Et, d’autant qu’Adamas aymoit infiniment
		ceux-cy, outre le dessein qu’il avoit pour Alexis, du contentement
		duquel il pensoit que le sien dependist, ainsi qu’il avoit sceu par
		l’oracle, il leur promit d’y aller quand le vacie le viendroit
		advertir. Les bergers le remercierent avec les plus honnestes paroles
		qui leur furent possibles. – Encores, dit-il en sousriant, que j’aye
		quelque occasion de me douloir des bergeres de vostre hameau, que je
		puis dire estre les seules qui ne me sont point venu visiter, et se
		resjouyr avec moy, depuis l’heureux retour de ma fille, si ne veux-je
		pour cela laisser de donner cognoissance qu’il n’y en a point en toute
		la contrée que j’estime plus qu’elles. Paris qui vouloit excuser
		sa maistresse avec les autres: Mon pere, respondit-il, ne leur en
		sçachez point mauvais gré, car je vous asseure que je les ay veues s’en
		accuser elles-mesmes, et faire resolution de venir voir ma sœur. Mais la
		maladie d’Astrée, qui n’est point assez grande pour la retenir
		au lict, ny assez petite pour luy permettre de venir si loing, les en a
		empeschées parce qu’elles ne vouloient point y venir sans elle.
		– Si cela est vray, respondit Adamas, je reçois ceste excuse; mais
		s’il n’est pas, je suis un peu en colere. Phocion prenant la parole: II est
		vray, adjousta-t’il, que ma niepce depuis quelques lunes se trouve mal,
		et que depuis dix ou douze nuicts, elle s’abat plus que de coustume,
		mais je crois que pour la guerir, il la faut marier. – Vous y devriez
		songer, dit Adamas, car elle commence d’en avoir l’aage. – Elle a, dit
		Phocion, la moitié d’un siecle, et trente six lunes, ou environ,
		et j’espere de la loger bien tost, s’il plait à Dieu.</p>
		<p>Cependant qu’Adamas parloit de ceste sorte avec ces bergers; Leonide
		et Alexis entretenoient les autres; mais aussi tost que Lycidas mit les
		yeux sur son frere, il demeura longtemps sans les en pouvoir retirer,
		car il luy sembla d’abord de voir le visage de Celadon. Et puis le
		considerant de plus prés, il demeuroit estonné, que deux
		personnes puissent se ressembler si fort. Toutesfois [431/432] l’opinion qu’il
		avoit qu’il fust mort, l’authorité du druide qui disoit que
		c’estoit sa fille, et l’abit de nymphe qui l’embellissoit, et le changeoit un peu,
		l’ampescherent d’en descouvrir la verité, et luy faisoient
		démentir ses yeux. Si ne peut-il s’empescher en fin, apres l’avoir quelque temps
		consideré, de luy dire: Si je ressemblois autant à la
		personne que vous aymez le plus, que vous, madame, à celle que j’ay le plus
		aymée et honorée, j’espererois d’estre bien tost en vos bonnes graces. –
		Gentil berger, respondit Alexis, en rougissant, je suis tres satisfaite de mon
		visage, puisque, tel qu’il est, il ressemble à ce que vous
		aimez, car ayant appris de mon pere, combien il vous estime et cherit, je seray
		tousjours tres-aise de vous donner occasion de continuer l’amitié que
		vous luy portez. – Et les obligations que nous avons au pere, respondit
		Lycidas, et les merites de la fille nous commandent à tous de
		vous rendre toutes sortes de services, mais à moy, ce me semble, plus
		qu’à tout autre, qui voy revivre en vostre visage, celuy pour qui je ne
		ferais difficulté de mettre ma vie, si cela pouvoit r’appeler la sienne.</p>
		<p>Telles furent les premieres paroles dont ces deux freres userent; et
		quoy que Leonide se contraignit, si ne peut-elle s’empescher de
		sousrire, voyant combien Lycidas estoit trompé. Mais ayant peur
		qu’Alexis à l’abord ne fust pas bien accoustumée de
		parler en fille, elle voulut interrompre leur discours, faignant d’estre curieuse
		d’entendre des nouvelles des bergeres ses amies, qu’elle n’a voit veues
		il y avoit plusieurs jours. – Vous reprendrez une autrefois ces belles
		paroles, dit-elle, Lycidas, mais à cette heure, dites-moy je
		vous prie, comment se portent mes cheres amies, j’entens les bergeres de vostre
		hameau? – Les unes, respondit Lycidas, sont contentes, les autres
		faschées, et les autres ny fachées ny contentes, mais
		passent doucement leur vie. – Qui est celle, adjousta Leonide, qui est tant insensible au
		bien et au mal, qu’elle ne ressent ni l’un ni l’autre? – C’est
		respondit Lycidas, la ber­gere Diane, car n’aymant rien, je’ ne
		croy pas qu’elle puisse avoir ny bien ny mal, puisque tous les biens et tous
		les maux qui ne procedent d’amour, ne meritent d’avoir ce nom. – Je
		croy, dit Leonide, que vous le pensez comme vous le dites; mais chacun
		n’est pas de cette opinion. – Ceux qui le jugent autrement, dit-il,
		ressemblent à ces anciens qui croyoient l’eau et le gland estre
		la meilleure et plus douce nourriture de l’homme, parce qu’ils n’avoient
		esprouvé ni le vin ni le bled, et maintenant nous tenons
		[432/433] que l’eau et le gland ne sont que pour les bestes: de mesme, quand ils
		auront esprouvé les douceurs ou les amertumes d’amour, ils
		avoueront que tout le reste n’est rien. – Et croyez-vous, continua Leonide, que
		Diane n’ait rien aimé, ou qu’elle n’ayme rien encores? – Je ne
		sçay, respondit Lycidas, ce qui est du passé; mais pour cette heure
		je croy qu’elle laisse toute l’amour aux autres. – Vous me dites, repliqua
		Leonide, de mauvaises nouvelles pour Paris. – Voilà que c’est,
		dit le berger, que de la sottise de nos villages; si ne puis-je penser que
		Diane ressente avec amour, l’honneur que Paris luy fait. Toutesfois, si
		j’estois deceu, je ne serois pas le premier trompé au jugement
		des femmes. – Or bien, dit Leonide, laissons Diane pour ce coup, car si
		elle n’ayme point encore, ne doutez que sa fortune ne l’attende, et
		dites-moy quelle est celle qui est faschée? – C’est
		Astrée, respondit Lycidas, car Phocion qui est avare, et qui ne songe, suivant la
		coustume des vieillards, qu’à loger richement sa niepce, veut
		qu’elle espouse un berger des Boïens, nommé Calidon, qu’elle n’a
		jamais veu qu’un moment, à quoy elle ne se peut resoudre, et je ne croy
		pas, quant à moy, que ce vieillard en vienne à bout. – Ce Calidon,
		dit la nymphe, n’est-ce pas le neveu de Thamire? – C’est
		celuy-là mesme, respondit-il. – Mais a-t’il oublié,
		repli­qua Leonide, l’amour de Celidée? – O madame, adjousta
		le berger, que Celidée n’est plus celle qu’elle souloit estre, et que
		l’accident de sa perte est estrange! – Comment, dit la nymphe,
		Celidée est perdue? – Elle se peut dire
		telle, respondit-il. Et Thamire n’a rien à cette heure tant
		à cœur que de marier Calidon.</p>
		<p>Encore qu’Alexis parlast avec Hylas, Corilas, et Amidor, si ne
		laissoit-elle de prester l’oreille à Lycidas, et d’ouyr ces
		parolles, qui luy serrerent de sorte le cœur, qu’il n’y eust berger qui n’y prist
		garde, parce qu’elle changea au commencement de couleur, et puis devint
		froide comme un glaçon. Cela fut cause que Leonide luy dit:
		Vous vous trouvez mal, ma sœur, ce sont encore des restes de vostre maladie, vous
		devriez vous asseoir, Hylas qui, dés le moment qu’il l’avoit
		veue, l’avoit trouvée tant à son gré, que Phillis
		commençoit fort à perdre
		son cœur, et celle-cy à le luy desrober, la prenant sous les
		bras, la fit asseoir à moitié par force, et se mettant à
		genoux aupres d’elle, ne destournoit nullement les yeux de dessus son visage. Cependant
		Leonide et Lycidas se retirans contre une fenestre, continuerent leur
		discours, mais [433/434] avant que de les reprendre, Lycidas
		considerant Alexis: Je ne puis, dit-il, souler mes yeux de regarder la
		belle fille d’Adamas; car elle ressemble de telle sorte à mon
		pauvre frere; que plus je la considere, et plus j’y trouve des traits, soit
		au visage, soit en ses façons, où je n’y connois difference
		que celle des habits. – Y a-t’il long-temps, respondit Leonide, qu’il est mort? – II
		y a environ quatre lunes, respondit-il. – Je suis marrie, adjouta
		Leonide, de ne l’avoir jamais veu, pour avoir ouy dire beaucoup de bien
		de luy. – Quant à ce qui est de son humeur et de son esprit, dit
		Lycidas, je ne sçaurois vous le monstrer, mais pour son visage
		et pour ses actions, regardez Alexis et vous le verrez. Et lors il continuoit:
		Voilà son mesme œil, sa mesme bouche, sa mesme rondeur de
		visage. Et par fortune Alexis en mesme temps sousrit de ce que Hylas luy disoit,
		encor qu’elle n’en eust pas beaucoup d’envie. O dieux! dit Lycidas,
		voilà son mesme sousris, et son mesme tourner de teste: fut-il
		jamais rien de si ressemblant?</p>
		<p>Leonide qui craignoit que cette consideration troc continuée ne
		luy fist descouvrir qu’Alexis ressembloit si fort à Celadon, que
		c’estoit Celadon mesme, luy dit: Mais à propos de vostre frere, lors que
		Paris luy dressa ce vain tombeau, j’appris qu’Astrée l’avoit
		infiniment aymé, et qu’elle ne s’estoit peu empescher de le declarer un peu avant que
		nous y fussions arrivez. – Je le sceus aussi par Tircis, respondit
		Lycidas. Et pleust à Dieu, con-tinua-t’il avec un grand souspir,
		que cela n’eut point esté! je jurerais presque que mon frere seroit
		encores en vie. – Et com­ment, dit Leonide, l’accusez-vous de sa
		mort, puis qu’elle n’en pouvoit mais, estant elle-mesme en un extreme danger,
		à ce que j’ay ouy dire? Lycidas respondit froidement:
		L’histoire seroit trop longue et trop ennuyeuse pour la raconter maintenant; tant
		y a que si elle souffre du mal pour Calidon qui ne l’ayme point, je
		croy qu’Amour l’ordonne ainsi pour venger la perte de Celadon qui
		l’adoroit, et dont elle est coulpable. – Et’y a-t’il long­temps,
		dit la nymphe, que cette belle fille est perdue? – II y a, respondit Lycidas,
		douze où quinze nuits. – Ce fut donc, ajouta la nymphe, peu de
		temps après qu’elle receut nostre juge­ment? – Dix ou’douze
		nuicts apres, dit le berger, et vous asseure que tous ceux qui l’avoient connue,
		l’ont regrettée. – Quant à moy, dit la nymphe, je n’en ai
		rien sceu qu’à cette heure, et je vous jure que je ressens sa perte. Mais
		dites-moy, Lycidas, comment est-elle advenue? [434/435]</p>

		<milestone type="space"/>
		<milestone type="space"/>
		<head type="chapitre">SUITTE DE L’HISTOIRE DE CELIDÉE</head>
		<milestone type="space"/>
		<p>Je pensois, madame, respondit Lycidas, que vous eussiez
		sceu sa pitoyable histoire, parce que c’a esté un accident si estrange
		que chacun le racontoit pour une grande merveille. Mais puis que cela n’est
		pas, et que vous desirez de l’entendre, il faut que vous
		sçachiez, grande nymphe, que le pauvre Calidon ayant esté
		con­damné par vous, en receut le desplaisir que vous pouvez penser et apres avoir long temps
		pleint sa fortune, en fin la raison luy remettant devant les yeux, ce
		qu’il devoit à Thamire, le dedain de Celidée, et le
		serment qu’il avoit fait d’obeir à ce que vous ordonneriez, il prit un bon conseil;
		et s’essayant d’effacer cette passion de son ame, vesquit quelque temps
		avec un esprit un peu plus reposé.</p>
		<p>Cependant Thamire ayant fait entendre son dessein à
		Cleontine, et elle aux autres parents, et mesme à la mere de Celidée, dans
		dix ou douze nuits, le tout fut de sorte avancé, qu’il ne faloit plus que
		coucher ensemble. Le soir estant venu que le mariage devoit estre
		consommé, on n’oyoit dedans la maison, que resjouyssance de ceux qui attouchoient de
		quelque parentage à cette fille, pour l’esperance du support
		qu’ils esperoient de ce riche pasteur. Jusques à ce point Calidon
		obéit à vostre ordonnance, mais quand il vint à penser que cette nuit
		Celidée seroit entre les bras d’autre que de luy, il perdit toute resolution,
		et rendit bien tesmoignage par cette action, que quand les yeux voient
		ce qu’ils n’ont jamais veu, le cœur pense ce qu’il n’a jamais
		pensé; car s’estant aupraavant figuré d’estre résolu à
		cette perte, quand il vit qu’il n’y avoit plus qu’une heure d’intervalle entre son esperance,
		et l’entière perte de son esperance, il perdit, toute
		resolution, oublia tout devoir, et mesprisa toute consideration. Il estoit
		retiré à un des coins de la chambre, où cette pensée le faisoit
		mourir de regret, cependant que chascun dansoit. Thamire qui l’aimoit comme si
		c’eust esté son enfant, se douta bien d’où procedoit
		cette tristesse, et ayant pitié de son mal, s’approcha doucement de luy, qui ravy en son
		desplaisir proferoit à voix basse telles parolles, sans appercevoir son oncle. [435/436]</p>
	</div>
	<div class="contentci">
		<milestone type="space"/>
		<head type="chapitre">MADRIGAL</head>
		<milestone type="space"/>
		<p>Que je vive et qu’on la possede,</p>
		<p>N’est-ce point d’amour un deffaut,</p>
		<p>Puis que pour bien aymer il faut,</p>
		<p>Qu’on meure plustost que l’on cede?</p>
		<milestone type="space"/>
		<p>Mais si je meurs, je ne pers pas</p>
		<p>Le souvenir qui me tourmente:</p>
		<p>Au creux de ma tombe relente,</p>
		<p>Ce regret suivra mon trespas.</p>
		<milestone type="space"/>
		<p>Quelle fortuen pitoyable</p>
		<p>Me contraint Amour de courir,</p>
		<p>Puis que pour n’estre miserable,</p>
		<p>Je ne puis vivre ny mourir?</p>
		<milestone type="space"/>
	</div>
	<div class="contentl">
		<p>Thamire l’escoutant en prit une compassion qui ne fut pas
		petite, et plus encores lors qu’apres ces paroles il luy vit tendre les yeux en
		haut, et joindre les mains dans son giron, couvrant son visage de
		larmes, qui luy empechoient de parler. Il se retira doucement, et
		s’addressant à Celidée, luy dit l’estat en quoy il
		l’avoit trouvé, et la pria de parler à luy, et luy donner quelque consolation. La
		bergere qui estoit bien aise d’obeir à Thamire, et qui faisoit dessein
		de n’avoir point les mauvaises graces de Calidon, puis qu’elle devoit
		vivre avec son oncle, s’y en alla aussi tost que Thamire le luy eut
		dit, et le trouvant en cet estat: Et quoy, luy dit-elle, berger,
		serez-vous le seul qui ne danserez point? – A la verité,
		respondit-il, en luy tendant la main, vous avez raison, belle
		Celidée, de me faire cette demande, car c’est bien à mes despens que ce
		bal se fait. Mais pleut à Dieu que sans offencer Teutates, ny vous, je
		puisse aussi bien mettre fin à mes jours, que cette nuit me ravira tout
		espoir de contentement. – Et qu’est-ce que vous voulez dire? respondit
		la bergere, feignant de ne l’entendre pas. – Je veux dire,
		répliqua-t’il, que si je ne craignois d’offencer Teutates, en me
		faisant mourir sans son commandement, et vous, en vous faisant perdre
		un serviteur, cette main me raviroit la vie avant qu’en cette
		malheureuse nuict Thamire possedast en vous ce que mon affection seule
		pourroit meriter. [436/437] Celidée, faisant semblant de ne
		penser plus en ces choses: J’avois opinion, dit-elle, que vous eussiez
		oublié toutes ces folies, et en est-il encores memoire? – Comment?
		reprit Calidon avec un grand souspir, que Calidon oublie jamais
		Celidée? Et n’avez-vous point de peur que Tharamis vous chastie
		pour l’offence que vous faites à mon amour? – Vous en devriez
		bien avoir d’avantage de Teutates, respondit-elle, que vous
		appellastes, quand vous promites à Leonide d’observer ce qu’elle
		ordonneroit. Et avez-vous desjà mis en oubly le jugement qu’elle
		fit. Ou pensez-vous que les dieux l’ayent oublié? Ou comment
		esperez-vous que le gui de l’an neuf vous puisse estre profitable, puis
		que c’est par luy que vous jurastes? Pour le moins je vous
		conseille de ne chercher jamais l’œuf salutaire des serpents, car vous
		courez fortune de n’en point eschaper. – Ha! bergere,
		reprit Calidon, ne croyez point que j’aye oublié l’injuste
		jugement de l’impitoyable nymphe (pardonnez-moy, madame, dit Lycidas, si j’use des
		mesmes mots du berger interessé) le souvenir m’en est trop
		douloureux pour l’oublier. Ne pensez non plus que j’aye opinion que Teutates n’ait
		memoire de ce que je juray; mais n’estimez pas aussi que je
		tienne que le guy de l’an neuf ny l’œuf des serpents me soit
		salutaire, puis qu’en vous perdant il n’y a plus rien au monde dont je
		me soucie. – Encores devez vous redouter, dit-elle, la justice des
		dieux apres vostre mort. – Ils ne sçauroient, respondit-il, me
		donner plus de mal que j’en souffre en vie, et sçay bien qu’ils n’ont
		point de plus cruels supplices que ceux que j’endure. Mais ne croyez toutesfois
		que je sois si peu juste observateur de ce que j’ay promis; car
		si vous avez bonne memoire, je dis que je voulois que jamais le guy de
		l’an neuf ne me pût estre salutaire, et que si je rencontrois
		l’œuf soufflé des serpents, je priois Teutates qu’il les animast de
		sorte contre moy, qu’ils me fissent mourir, si je n’observois le jugement de
		la nymphe tant que je vivrois. – Et bien, dit-elle, n’y
		contrevenez-vous pas par les paroles, que vous me venez de dire?
		– Nullement, respondit-il, car j’ay mis une condition qui m’en
		empesche. – Et quelle est-elle? dit Celidée. – Que je n’y
		contreviendrois point, dit Calidon, tant que je vivray et ne voiez-vous
		pas que je mourus dés lors que cette ordonnance fut faite, si
		pour le moins, la vie est un bien? car dés ce moment malheureux, je
		perdis non seullement toute sorte de bien, mais toute esperance mesme
		de quelque bien. Que si toutesfois vous appellez vivre que de lan-
		[437/438] guir comme je faits, dans peu de nuicts je laisseray sans
		doute ce que vous nommez vie; que si entre cy et là je
		contreviens à ce que j’ay juré, je veux bien que le guy
		de l’an neuf ne me seve de rien, aussi bien n’esperé-je pas de le voir jamais,
		outre que sans vous rien ne me peut estre salutaire, et je mourray bien tost,
		si les dieux veulent exaucer les vœux du plus desolé homme du
		monde. – Et quel advantage esperez-vous, dit-elle, en mourant? –
		J’attends, dit-il, toute ma felicité, puis qu’il me sera permis
		de vous aymer, sans offencer ny Thamire ny les dieux, ny vous que je redoute
		davantage. Mais cruelle bergere, quel dessein vous conduit vers
		moy? Est-ce point pour triompher encore une fois de Calidon, ou
		bien pour imiter ces cruels, qui ayant tué le miserable qui ne
		se deffend point, en viennent voir le corps pour considerer combien
		grandes et diverses en sont les blesseures? – Ce n’est point ce
		sujet, desolé berger, dit-elle, qui me conduit, mais pour
		essayer de vous divertir de vos tristes pensées, et voir si je puis vous
		donner quelque soulagement, sans contrevenir toutesfois à la
		volonté des dieux. – Et comment? interrompit-il incontinent, il ne vous
		suffit pas que je meure, par la cruauté de mon destin, et par
		l’injustice des hommes, qui m’ont ravy tout ce qui me pouvoit retenir
		en vie, si vous n’y ajoutiez encore cette vaine compassion que vous
		faictes paroistre d’avoir de moy, seulement pour me faire mourir avec
		plus de regret? Quoy! Celidée, vous voulez que je pense que
		vous estes touchée de pitié, en voyant le miserable estat
		où je suis, afin que vous perdant et vous voyant possedée par un autre, je
		vous plaigne davantage? Si c’est votre dessein, vivez contente, et
		coyez que vous ne sçauriez me desirer plus de mal que celuy que
		je ressens; et si ce ne l’est pas, ne me parlez jamais plus de
		pitié, de salut, de remede, ou de quelque esperance, car j’en
		suis aussi incapable que le Ciel et vous, avez eu peu de volonté de
		mon bien. Et à ce mot la laissant, quoy qu’elle s’efforçast
		de le retenir, il sortit hors de la chambre.</p>
		<p>Il estoit desja tard, de sorte que le bal finit tost apres, et chacun
		se retira quand Celidée, suivant nos coustumes, eut esté
		mise dans le lict aupres de Thamire. Vous devez croire que le contentement de ce
		berger estoit à son extremité, puis que le Ciel ne luy en
		voulut point donner davantage, comme je vous diray. Calidon, au sortir de la
		chambre, s’en alla hors du logis, et de fortune se coucha soubs des
		grandes ormes qui estoient [438/439] le long du chemin aupres de la
		maison, où apres avoir consideré quel heur estoit celuy
		de Thamire, et au contraire, combien sa fortune depuis peu de temps s’estoit
		changée, il prit si grand serrement de cœur, que peu à peu l’ennuy lui
		ravissant la force, il demeura esvanouy, et si longuement que Cleontine
		et sa trouppe sortant du logis de Thamire, le trouverent estendu, comme
		s’il s’y fut endormy. Mais l’ayant voulu esveiller, et voyant qu’il ne
		se remuoit point, Cleontine mesme le prit par une main, et d’autant que
		tout la chaleur avoit delaissé les extremitez du corps pour se
		retirer autour du cœur, elle le trouva si froid, que toute surprise de
		frayeur, elle s’escria: O Dieu! Calidon est mort!</p>
		<p>Quelques-unes de ses parentes qui ouyrent ceste
		voix, y accoururent, et le voyant en cest estat, esleverent de si
		grands cris qu’elles y firent accourir tout le voisinage. Et parce
		qu’il estoit infiniment aimé, et que cest accident estoit tant
		inesperé, plusieurs retournerent dans le logis de Thamire,
		où criant à haut de teste que Calidon estoit mort, Thamire en ouyt le bruit, et
		n’oyant que le nom de Calidon et de mort, se doutant de quelque
		sinistre accident, saute hors du lict en terre, court à la
		porte, et appelle quelque’un de la maison, et en fin apprend que Calidon est
		mort. Il aimoit ce neveu autant que s’il eust esté son fils, si
		bien qu’à ces premieres nouvelles, il faillit de tumber de sa hauteur
		sur le plancher, mais estant soustenu par quelques-uns des siens, ce fut tout
		ce qu’il peut faire que de se remettre au lict avec l’ayde de ceux que
		le tenoient. Aussi tost qu’il fut couché, il demeura sans poux,
		et peu à peu devint froid, et en fin s’il n’eust esté secouru,
		il luy en fut autant advenu qu’à Calidon; mais les divers remedes qu’on luy
		fit, et le soing que Celidée en eut, l’en empescherent. Qui eust
		veu ceste belle et jeune bergere toute eschevelée, et à
		moitié vestue, fondre en larmes sur le visage de Thamire, lors que peu à peu il
		alloit deffaillant entre ses bras, et n’eust esté touché de
		pitié, eust eu sans doute une ame, ou un cœur de rocher. On dict qu’on ne vit jamais
		rien de plus beau, et sembloit que les nonchalances de son habit, et le
		peu de soing qu’elle avoit d’elle-mesme adjoustassent une grace
		extresme à ses beautez. Tant y a qu’elle fit revenir Thamire, et
		le pressant entre ses bras à moitié nuds, et se coulant sur
		sa bouche avec un ruisseau de pleurs, ne pouvoit le
		caresser assez à son gré.</p>
		<p>Mais le pauvre berger estant presque devenu
		insensible à toute [439/440] autre passion qu’à celle de
		la perte qu’il pensoit avoir faite, repoussant doucement Celidée, et tournant
		la teste à costé, recevoit ses baisers si froidement qu’il
		sembloit qu’ils luy fussent ennuyeux. Car, sans seulement la regarder, il demandoit
		d’ordinaire des nouvelles de Calidon; mais voyant qu’il n’en
		pouvoit avoir de bonnes: Il faut, dit-il, que je le voie et s’il
		est mort pour le contentement que j’ay, que je meure pour le desplaisir qu’il a eu.</p>
		<p>Et se jettant de furie à terre, s’abilla à moitié,
		et courut à demy nud au lieu, où le pauvre Calidon estoit
		estendu de son long, ressemblant tout à faict à une personne morte.
		D’abord chacun luy fit place, tant pour le respect qu’on luy portoit que pour la
		compassion qu’on avoit de son dueil, qui devoit estre grand, puis qu’il
		luy faisoit laisser Celidée, et desdaigner le bien qu’il avoit
		si longtemps, et si ardamment desiré. Soudain qu’il vit Calidon,
		ayant opinion qu’il fust mort, il se laisse choir dessus si mal à
		propos, que donnant du front contre une pierre quarrée, sur laquelle on
		avoit appuyé la teste de Calidon, et rencontrant par mal’heur le
		trenchant, il se la fendit si avant que le sang incontinent luy en retumba par le
		visage, et en demeura esvanouy. Ceux qui estoient autour de Calidon,
		oyant le coup que Thamire s’estoit donné, eurent bien opinion
		qu’il se fust blessé, mais non pas tant qu’il estoit; et n’eust
		esté qu’ils le virent si long temps sans mouvement, et qu’il ne parloit
		point, ils n’y eussent pris garde que bien tard.</p>
		<p>Le cry se redoubla, et les clameurs de ceux qui
		voyoient ce piteux spectacle. Mais jugez quelle fut la veue que
		Celidée eust quand on rapporta son mary et son nepveu, comme s’ils eussent
		esté morts! De fortune, lors qu’on voulut oster de dessus une eschelle
		Calidon pour l’emporter plus à son aise dans une chambre, il
		revint, et voyant tant de peuple autour de luy, et qu’il estoit couvert du sang de
		Thamire, il ne sçavoit que penser, et luy sembloit de resver.
		Mais quand il vid emporter son oncle qui n’avoit point encores de sentiment,
		avec cette grande playe à la teste, s’imaginant que quelqu’un
		l’eust blessé, il se releve porté de la furie, et demande qui
		est le meurtrier, et prenant à ses pieds un cailloux, tenoit le bras
		relevé comme prest d’en assommer celuy qui auroit faict cest homicide;
		mais quelques-uns de ses parens, le rapaisant, luy firent entendre
		comme le tout s’estoit passé. Comment, s’escria-t’il, c’est donc
		moy qui ay faict ce parricide? Il n’est pas raisonnable que je n’en
		face [440/441] aussi bien la vengeance, que si c’estoit un estranger,
		voire d’autant plus grande que je luy ay plus d’obligation. Et à
		ce mot, il se leva le bras pour se frapper de la pierre contre la teste,
		mais ceux qui estoient qupres de luy furent prompts à courre au
		coup; et les uns luy retindrent le bras, et les autres luy firent
		tumber la pierre de la main, et le saisissant des deux costez, ne
		l’abandonnerent plus qu’il ne fust un peu remis.</p>
		<p>Cependant Thamire, par les cris de Celidée, ne fut
		pas plustost pansé et remis dans le lict qu’il revint de son
		évanouissement; et à l’ouverture de ses yeux, soudain
		qu’il put parler, la premiere parole qu’il profera, ce fut le nom de Calidon,
		demandant où estoit son corps. – Calidon, luy respondit un vieux
		mire qui l’avoit pansé, se porte mieux que vous, et n’a point d’autre
		mal que le vostre. – Comment, dit-il, Calidon n’est pas mort? Ha, mes
		amis, me renouvellez point ainsi ma peine! – Il n’est point mort,
		respondit le mire, et si vous voulez ne vous point esmouvoir quand vous
		le verrez, nous le vous amenerons icy en bonne santé. – O Dieu!
		dit Thamire, si ce que vous dictes est vray, ne me dilaiez point
		davantage ce seul remede qui me peut guarir. Et à ce mot il se
		voulut efforcer de se lever, mais les mires l’en empescherent. Et parce que de
		son costé, Calidon pressoit avec une impatience extresme de le
		voir, ils penserent que pour remettre leur esprit en repos, il seroit bon de
		les faire entrevoir, encor qu’ils craignissent fort que ceste emotion
		ne fust cause que la plaie de Thamire ne retournast seigner. Mais
		jugeant que cest inconvenient seroit moindre que les autres dont le
		desni qu’ils luy en pourroient faire, le menaçoit, ils firent
		venir Calidon, qui voyant Thamire en cet estat, et ayant desja entendu tout
		ce qui s’estoit passé, se jette d’abord à genoux devant
		luy, et luy demande pardon de l’ennuy qu’il luy a donné. Excusez, luy
		dit-il, mon pere, le peu de puissance que j’ay sur moy. J’ay faict ce qui m’a
		esté possible pour ne vous en donner cognoissance, et voulois bien mourir
		s’il m’eust esté possible, sans vous donner cette seconde
		occasion de regretter la peine que vous avez eue à m’eslever; mais la
		fortune qui ne cessera de m’affliger tant que je seray en vie, ne m’a pas mesme
		voulu contenter en cela. Je viens vous en demander pardon, et vous
		supplier de croire que je n’auray jamais contentement, que je n’aye
		tellement satisfaict à cette faute, qu’il ne m’en reste nulle
		tache. – Mon fils, dit Thamire, en luy tendant la main, releve-toy, et me viens
		embrasser, et croy [441/442] que si j’eusse pensé que
		Celidée eust pû estre tienne, jamais je ne l’eusse voulu avoir; tout le regret
		qu’il me reste à cette heure, est que si autrefois il y a eu un
		empeschement à ton desir, il y en a maintenant deux. Le premier,
		celuy de sa volonté, qui a tousjours esté tant eslognée
		de toy, que jamais elle n’y a pu consentir; et l’autre, le mariage qui est entre
		elle et moy. Que si sa volonté se pouvoit changer aussi bien que
		je pourrois remedier au dernier, sois certain, Calidon, que la mort me
		seroit agreable, si je pensois que par ma mort je te rendisse content.</p>
		<p>Calidon vouloit respondre, mais il ne put, de peur
		de l’interrompre, parce qu’en mesme temps il adressa sa parolle
		à Celidée. Et vous, ma fille, dit-il, qui voyez combien vous estes
		aimée de Calidon, sera-t’il possible que vous ne changiez jamais de
		volonté envers luy? Ny son affection, ny ses merites, ny mes prieres ne
		pourront-elles jamais rien envers vous? Sera-t’il vray que
		Celidée soit née pour faire mourir Calidon, et Thamire,
		et d’amour et de regret?</p>
		<p>Celidée toute en pleurs vouloit respondre, lors que
		Calidon reprit la parolle ainsi: Il ne faut pas, mon pere, que
		l’ordonnance du Ciel, et ce qu’il a pleu à ceste belle
		d’ordonner de moy soit autrement qu’il est. Teutates sçait mieux ce qu’il nous
		faut que nous-mesmes. Il n’est pas raisonnable que deux personnes qui
		meritent toute sorte de bon-heur, comme font Thamire et Celidée,
		changent de fortune pour le plus infortuné qui fut jamais entre
		les hommes. Et quant à moy, je proteste entre vos mains, et appelle
		le Ciel et la Terre pour tesmoins, que je ne veux point contrevenir au jugement
		qu’il a pleu aux dieux de faire de nous par la bouche de la nymphe. –
		Et que signifient donc, dit Cleontine, ces plaintes, ces pleurs, et ces
		esvanouissements? – Ce sont, respondit Calidon, des tesmoignages
		que je suis homme. Mais comme les bons mires n’ostent pas la main de la
		blesseure, encore que le patient s’en plaigne, voire en crie, de mesme
		vous ne devez tous laisser de mettre fin à ce qu’il a pleu
		à Teutates d’ordonner en ceste affaire, et je ne vous demande autre faveur, sinon
		qu’il me soit permis de me plaindre, voire de crier quand la douleur du
		mal me pressera. – Non, non, dit Celidée, d’une parole
		proferée avec violence, ne vous mettez plus en peine, ny les uns ny les autres. Le
		grand dieu Tharamis vient de m’inspirer secrettement un moyen pour vous
		mettre tous en repos d’esprit. Il n’est pas raisonnable, Thamire, que
		tes peines [442/443] et tes remonstrances demeurent plus long-temps
		sans nul effect; mais il ne faut pas que nous contrevenions à
		la volonté de Teutates, ny que l’affection que tu m’as
		portée, soit inutile, non plus que l’amitié que dés le berceau je t’ay
		eue. Et toy aussi, Calidon, il ne faut pas que tu te consommes toute ta vie de
		ceste sorte; vivez tous deux contents, et me donnez loisir
		seulement de quatre ou cinq nuicts, et vous verrez que le Ciel m’a mis
		en l’ame un moyen pour vous sortir tous deux de peine.</p>
		<p>A ce mot elle reprit ses habits, et pria Thamire de
		trouver bon qu’elle ne couchast point de trois ou quatre nuicts auprés
		de luy, afin qu’elle peust achever ce qu’elle avoit desseigné.</p>
		<p>Thamire qui commençoit de ressentir la douleur de sa playe et
		qui outre cela eust consenty à sa mort pour sauver la vie à
		Calidon, luy accorda librement sa demande, et apres quelques autres propos sur ce subject,
		les mires qui virent que l’esperance que Celidée leur avoit
		donnée, leur rapportoit quelque sorte de repos, conseillerent toute la troupe
		de se retirer, et Calidon faisant apporter un lict dans la chambre de
		Thamire, ne le voulut plus abandonner. D’autre costé, Thamire
		avoit tant de satisfaction de l’amitié que son nepveu luy faisoit
		paroistre, qu’il le vouloit tousjours avoir pres de luy.</p>
		<p>Il n’y avoit que Celidée qui fust bien en peine, car
		elle ne vouloit declarer sa deliberation à personne, de peur d’y
		estre contrariée, et toutesfois elle ne sçavoit par quelle
		moien y parvenir. Elle avoit fait un dessein bien different de celuy de toutes les
		filles, parce que cognoissant que la beauté de son visage estoit
		cause de l’amour que l’oncle et le neveu luy portoient avec tant de passion,
		et considerant que c’estoit la seule occasion du divorce qui estoit
		entre-eux, elle resolut de se rendre telle qu’ils fussent à
		l’advenir autant refroidis par sa laideur, qu’ils avoient esté eschauffez
		par sa beauté; esperant par ce moyen de remettre Calidon en son bon
		sens, et de rendre preuve à chacun qu’ell n’avoit jamais
		consenty à ses folies. Lors qu’elle y eust longuement pensé, ne pouvant se
		resoudre au fer, à cause du sang et de la cruauté, à quoy son
		courage ne pouvoit consentir, outre qu’il luy sembloit que les coupures se guerissent, et
		que ce seroit tousjours à recommencer, elle s’addressa à
		la mere de sa nourrisse, et la tirant à part, luy fit entendre qu’elle avoit
		une si extréme animosité contre une bergere, sa voisine, qui
		l’avoit infiniment outragée, qu’elle estoit resolue d’en prendre
		vengeance; qu’elle [443/444] ne la vouloit pas faire mourir,
		parce que sa haine ne passoit jusques à la mort, mais qu’elle
		desiroit de s’en venger sur son visage, comme la plus chere chos qu’elle eust.
		Qu’à ceste occasion elle la prioit de luy enseigner quelque
		herbe, ou quelque autre recepte, qui peust tellement gaster le visage d’une
		fille, qu’elle ne pust plus revenir en son premier estat.</p>
		<p>La bonne femme qui aimoit Celidée comme si elle
		l’eust nourrie, luy respondit fort sagement qu’elle devoit perdre ceste
		mauvaise volonté, et chasser de son ame ce cruel desir de
		vengeance; que si l’autre l’avoit offencée, elle en laissast le
		chastiment à Hesus, qui avoit la puissance de le faire, et qu’il
		estoit à craindre, que celle à qui elle vouloit faire du mal, ne
		luy rendist par apres au double. Bref, elle luy representa tout ce qu’elle put pour
		l’en divertir. Mais ceste sage fille qui avoit un dessein bien
		different à celuy qu’elle disoit, s’opiniastrant en sa demande,
		et luy faisant entendre que ce n’estoit pas personne qui pust s’en venger,
		outre qu’elle le feroit faire si secrettement qu’elle ne
		sçauroit à qui s’en prendre, la conjura encores par toute l’amitié qu’elle luy
		portoit, de satisfaire à sa demande, luy protestant que si cela
		n’estoit, elle se resoudroit à quelque chose de pire, et qu’elle
		en seroit cause. La bonne femme luy respondit qu’elle en seroit bien
		marrie, et que dans deux ou trois nuicts, elle luy en rendroit
		responce: N’y faillez donc pas, dit Celidée, car si vous
		me trompez, vous serez cause de quelque plus grand mal. Le terme estant
		escoulé, que ceste bonne femme n’avoit pris que pour pousser le
		temps, comme l’on dit, avec l’espaule, elle luy en demanda encor autant;
		mais Celidée qui cognut bien que ce n’estoit que pour l’amuser,
		fit semblant de la croire, et cependant resolut de faire de son
		costé ce qu’elle penseroit estre meilleur pour achever son dessein, feignant de
		ceste sorte avec ceste bonne vieille, de peur qu’elle ne descouvrist sa
		deliberation à Cleontine.</p>
		<p>Cherchant donc tout ce qu’elle pouvoit pour devenir
		laide, de mauvaise fortune elle estoit un matin à la chambre de
		Cleontine, qu’elle estoit encor au lict, et parce que ceste bonne femme
		avoit accoustumé de porter une pointe de diamant au doigt pour
		signe qu’elle estoit dediée à Teutates, comme vous
		sçavez, madame, que c’est la coustume de toutes nos druides, elle la posoit tous les soirs avant
		que de se mettre au lict, et la reprenoit le matin. Il advint que
		Celidée prenant ceste bague, se la mettoit au doigt, et de l’un
		en l’autre alloit cherchant auquel elle estoit plus juste, [444/445] sans
		peut-estre songer à ce qu’elle faisoit. Dont Cleontine
		s’appercevant: Voudriez-vous bien, luy dit-elle, ma fille, estre
		obligée de porter ceste bague aux mesmes conditions que je la
		porte? – Si j’en estois capable, respondit Celidée, il n’y
		auroit rien au monde que je souhaittasse davantage. – Et comment, dit
		Cleontine, penseriez-vous satisfaire à Thamire, et à
		Calidon, ainsi que vous avez promis? – Ce seroit, respondit-elle, le meilleur remede
		de tous, car ils sont si religieux, qu’estant dediée à
		Teutates, ny l’un ny l’autre ne voudroit pas m’en retirer. – L’amour, dit Cleontine,
		est encor plus forte que le devoir, ny que la religion. Mais dites-moy,
		ma fille, de quelle sorte pensez-vous de les contenter? Car je ne
		le puis entendre: en premier lieu, vous ne pouvez estre
		qu’à Thamire, puis que vous estes sa femme, et quand vous voudriez vous
		dedier à Teutates, vous ne le pouvez sans la permission de celuy
		à qui vous estes. Et quand vous seriez une druide, penseriez-vous pour cela
		les contenter tous deux? Tant s’en faudroit, vous les
		mescontenteriez, les privant de vous. – Ma mere, respondit Celidée, le
		grand dieu qui me mit les paroles en la bouche, lors que pour aleger
		leur ennuy, je promis ce que vous me demandez, m’en donnera sans doute
		quelque moyen, puis qu’il ne laisse jamais une œuvre
		imparfaicte; il a commencé celle-cy par moy, il me rendra
		asseurément capable de la finir avic son aide. – Ma fille, dit
		Cleontine, estonnée des sages propos de sa niepce, je ne suis
		plus en doute qu’il n’advienne comme vous dictes, pourveu que veritablement
		vous vous remettiez en luy, car jamais personne ne fut refusée,
		quand c’est avec une bonne et pure intention qu’on le supplie.</p>
		<p>Cleontine vouloit continuer, mais Celidée qui, sans
		y penser, s’estoit mis la pointe du diamant dans la main, se print
		à crier de la douleur que l’esgratigneure luy avoit faicte; dequoy
		la bonne femme surprise: Qu’avez-vous? dit-elle, ne vous
		estes-vous pas blessée de ce diamant? – C’est peu de chose,
		respondit Celidée, mais la douleur m’a contrainte de crier. –
		Vous pensez, dit Cleontine, que ce soit peu de chose; si vous
		trompez-vous fort, car jamais la marque ne s’en va, et
		mal-aisément en peut-on guerir. Et lors, luy prenant la main, et voyant qu’elle estoit
		fort esgratignée: Croyez, luy dit-elle, Celidée,
		que vous estes marquée pour vostre vie, et que si cela vous estoit advenu au
		visage, vous seriez gastée. – Comment, dit Celidée, le diamant
		est-il si venimeux? – Jamais, dit-elle, sa marque ne s’en va [445/446]
		depuis que le sang en sort, et c’est pour ce suject que je la laisse
		quand j’entre au lict. Il seroit mal-aisé de dire le
		contentement que receut ceste jeune bergere, ayant appris ce secret, luy semblant que
		Dieu le luy avoit enseigné exprés pour achever ce qu’elle
		avoit desseigné. Quelle resolution, Madame, est celle que je vous vay
		raconter de ceste jeune fille!</p>
		<p>Il y avoit desja cinq ou six jours que Thamire en
		tombant s’estoit blessé, comme je vous ay dit, et sa plaie
		n’estant pas dangereuse, elle commençoit d’estre presque guerie, de sorte
		qu’il n’en tenoit plus la chambre. Celidée qui n’attendoit que sa guerison,
		pour sortir de la promesse qu’elle avoit faite, et de laquelle Calidon, et
		Thamire la sommoient, leur dit, d’un visage assez joieux, que le
		lendemain elle les contenteroit tous deux. </p>
		<p>Dés le soir, quand sa tante fut couchée, elle
		desroba la bague dont elle s’estoit blessée, et feignant de se
		retirer pour se desabiller, chacun s’alla coucher. Au contraire, elle entra
		dans un petit recoing où elle avoit accoustumé de
		demeurer seule quand elle vouloit s’abiller ou desabiller, et ayant bien serré la
		porte, elle s’assit prés d’une table où elle avoit un miroir,
		duquel les jours des grands sacrifices et des assemblées generales, ou festes
		publiques, elle avoit accoustumé de se servir, pour ageancer son visage.
		Aussi tost qu’elle y jetta les yeux dessus: Ah miroir! dit-elle,
		de qui je soulois prendre conseil, avec tant de soing et de vigilance,
		pour accompagner et augmenter la beauté de mon visage, combien
		est changé ce temps-là, et combien est differente l’occasion
		qui me faict à cest-heure te demander conseil! puis que si autresfois j’ay
		jetté les [449/450] yeux sur toy, pour me rendre belle, j’y
		viens maintenant pour sçavoir comment je me puis priver de ceste
		beauté que j’ay eue si chere! Et à ce mot ouvrant le miroir, et
		considerant son visage tout couvert de pleurs: Ce seroit, dit-elle, estre
		bien inhumains, mes yeux, si vous ne pleuriez la prochaine perte de
		ceste beauté qui autrefois vous a rendus si contents, et plains
		de joye, quand glorieux d’une si chere et aimable compagne, il ne vous
		sembloit point de veoir un autre visage, qui se pust esgaler au vostre.</p>
		<p>Et puis demeurant quelque temps sans parler, et
		considerant particulierement sa beauté et sa grace, la juste
		proportion de ses traits, le vif et doux esclair de ses yeux, l’esclat de son
		teint, les attraits de sa bouche, bref, tout ce qui estoit d’agreable
		en son visage. J’entens bien, dit-elle, ô mes chers et rares
		thresors, ce [446/447] que vous me voulez dire, mais helas! continuoit-elle
		en souspirant, que me vaut cela, si je ne puis vivre contente en vous
		conservant? Je sçay bien que vous me representez que ceste
		beauté que j’ay tant cherie, et qu’autrefois j’ay estimée mon souverain
		bien, me reproche une grande legereté de m’en vouloir priver, avant
		presque que de la posseder. Je ne suis pas sourde aux supplications que je me
		fais à moy-mesme de ne me point apauvrir de ce que chacun
		recherche avec tant de desir. – Mais quand je vous accuseray devant la raison
		d’estre cause de toute la peine que j’eus jamais, quand je vous
		blasmeray de la dissention de l’oncle et du neveu, voire quand je vous
		diray coupables de leur sang et de leur prochaine ruine, et peut-estre
		de leur mort, que direz-vous pour vostre deffence, et
		qu’alleguerez-vous pour montrer que je vous doive conserver et
		retenir? Que c’est une douce chose que d’estre belle! Mais
		combien plus amers sont les effects qui s’en produisent, et qu’il m’est
		impossible d’éviter en vous conservant. Quoy donc, que l’amour
		suit la beauté, et que rien n’est plus agreable que d’estre aimée
		et caressée? Mais combien plus desagreables sont les importunitez
		de ceux que nous n’aimons point, et les soupçons de ceux à
		qui nostre devoir nous oblige d’estre, et de nous reserver entierement. Ne dis-tu
		pas qu’au lieu que chacun m’adoroit belle, chacun me mesprisera
		laide? Tant s’en faut, cette action si peu accoustumée me fera
		admirer, et contraindra chacun de croire qu’il y a quelque perfection
		cachée en moy, plus puissante que ceste beauté qui se
		voyoit. Et puis, ce que je desseigne de faire, n’est que de devancer le temps de fort
		peu de moments, car cette beauté dont nous faisons tant de
		conte, combien de lunes me pourroit-elle demeurer encores? Fort peu
		certes, et quelque soin et quelque peine que j’y rapporte, il faut que
		l’aage me la ravisse, et ne vaut-il pas mieux que pour une si bonne
		occasion, nous nous en despouillons nous-mesme volontairement, et la
		sacrifions au repos de Thamire, que j’aime, et que j’ay tant d’occasion
		d’aimer, et à celuy de Calidon, qui a tant souffert de peines,
		pour l’affection qu’il m’a portée? Au pis aller, que m’en
		adviendra-il? Quand je seray laide, moins de personnes
		m’aimeront, et de qui dois-je vouloir l’amitié que de Thamire?
		Mais Thamire mesme ne m’aimera plus: si son amitié n’est
		fondée que sur ma beauté, ce sera dans peu de temps qu’elle se perdra;
		s’il m’aime pour les autres conditions qu’il peut avoir recognues en
		moy, voyant que j’au- [447/448] ray donné ceste beauté
		pour me rendre du tout seinne, il me devra aimer et estimer davantage. Bref, faisons
		nous paroistre telle que nous desirons d’estre crue. Ceste
		beauté est cause que Calidon manque à son devoir, et que Thamire mesme a
		moins de soin qu’il devroit avoir à sa propre conservation;
		rachetons-les et nous aussi, eux, des fautes où ils sont tombez, et nous, du
		desplaisir que nous en avons. Et par la perte d’une chose de si peu de
		durée que la beauté, payons leur rançon et la
		nostre, afin qu’à l’advenir nous puissions vivre
		en liberté, et hors de ceste continuelle inquietude.</p>
		<p>A ces mots, ô Dieu! madame, quelle estrange et
		genereuse action vous vay-je raconter? A ces mots, dis-je,
		Celidée met la pointe du diamant à son front, et d’une
		main genereuse se l’enfonce dans la peau, et quoy que la douleur fut extresme, si se
		le couppe-t’elle d’un costé à l’autre, et grinssant les
		dens du mal que la blesseure luy faisoit, elle en faict de mesme à ses joues, et
		se faict de chaque costé trois ou quatre profondes cicatrices, si
		longues et si enfoncées, que veritablement il ne luy restoit plus rien
		de la beauté qu’elle souloit avoir. Jugez, madame, en quel estat elle
		pouvoit estre, et quelle douleur elle devoit ressentir. Elle n’en fit
		toutesfois point de semblant. Mais se mettant un linge autour de la
		teste, et esteignant la chandelle, apres avoir remis la bague en son
		lieu, elle s’alla mettre au lict, où elle n’avoit garde de
		reposer pour le grand mal qu’elle sentoit. Mais quand le matin fut revenu, et que
		chacun fut esveillé, Cleontine, dans la chambre de laquelle elle
		couchoit, et qui aimoit ceste niepce comme si elle eust esté sa
		fille, estonnée de la voir si endormie contre son naturel, et craignant
		qu’elle ne se trouvast mal, vint doucement la voir dans le lict. Mais
		d’abord qu’elle veid tout le couvrechef en sang, et une partie du
		linceul, elle jetta un grand cry, pensant qu’elle fust morte:
		tous ceux de la maison y accoururent , et la trouverent assise sur le
		lict, qui tenoit Celidée entre ses bras, et la baisoit, encor
		qu’il ne se vid presque en tout son visage que blesseures, et sang
		caillé: O dieux! ma fille, disoit la bonne femme, qui est le cruel et
		inhumain, qui t’a traittée de cette sorte? Qui est le barbare,
		qui en a eu le courage? Et quelle cruauté peut égaler
		celle qui a deshonoré et diffamé la beauté de ton visage? En
		proferant ces paroles, elle la baisoit et la serroit entre ses bras, pleine de tant
		de passion, qu’oubliant ce qu’elle devoit à sa qualité de
		druide, elle se relascha de telle [448/449] sorte à la douleur qu’elle
		sembloit une personne hors d’entendement.</p>
		<p>Celidée de qui les plaies envenimées s’estoient bouffies,
		et endolues de façon qu’elle en avoit la fiévre, supplia d’une voix
		basse sa tante de la laisser en repos, et qu’elle sçauroit qui l’avoit mise en
		cest estat, quand Thamire, et Calidon seroient venus. On envoia incontinent
		chercher les mires, et presque en mesme temps Thamire adverty de
		l’estat où estoit Celidée, s’en vint courant en sa
		chambre. Mais quand il la vid, il demeura immobile, et les bras nouez l’un dans l’autre, ne
		donnoit autre signe de vie, que celuy des pleurs qui luy tomboient des
		yeux. En fin revenu en luy-mesme: Est-ce Celidée, dit-il,
		que je vois en cet estat? Les dieux ont-ils consenty, et un cœur
		humain, a-t’il pû penser à une si grande cruauté?
		Et quelque tigre sous la figure d’un homme l’aiant imaginée, et quelque
		malin demon y aiant consenty, quelle cruauté a jamais eu assez
		d’inhumanité pour l’executer? Celidée se tournant doucement vers luy:
		Amy Thamire, luy dit-elle, console-toy; que si tu as perdu le
		visage de Celidée, elle t’a conservé pour le moins tout
		le reste, et si tu veux me promettre de n’en point faire de vengeance, je te diray qui
		en est cause, et qui m’a fait cet outrage, si avec toy je le dois nommer tel.</p>
		<p>Calidon en mesme temps entra dans la chambre, qui
		empescha que Thamire ne put respondre, car ayant couru depuis son
		logis, où il avoit apris cette triste nouvelle, quand il mit le
		pied dans la porte, il estoit tant hors d’haleine, qu’il ne pouvoit
		presque respirer. Et toutesfois montant les degrez et entrant dans la
		chambre, on l’oyoit jurer par Hesus, et par Hercule, que celuy qui
		avoit mis la main sur Celidée, en mourroit avant que la nuit fut
		venue. – Ne jurez point, dit-elle, ô Calidon, de peur que vous ne soyez
		parjure; ce pourroit estre tel que vous aimeriez mieux mourir que
		d’observer vostre serment. – Comment? reprit incontinent Calidon,
		je jure encor par Hesus, et par l’âme de celuy qui m’a mis au
		monde, que horsmis Thamire, je n’excepte personne à qui je ne fasse
		perdre la vie. Et à ce mot, il se mit à genoux devant son lict, et
		luy voulut prendre la main pour la baiser, mais elle, en le repoussant un
		peu: Et à qui, Calidon, luy dit-elle, pensez-vosu baiser
		la main? Regardez mon visage, et prenez garde que je ne suis plus
		cette Celidée, de qui vous avez tant estimé la beauté.</p>
		<p>Le berger transporté de furie, n’avoit point encor jetté
		les yeux sur elle, mais quand il les haussa, et qu’il la vid si affreuse, car elle
		veritablement se pouvoit-elle dire, il demeura plus estonné
		encores que n’avoit esté Thamire; et se mettant la main sur les yeux, et
		tournant la teste de l’autre costé, il luy fut impossbile d’en
		souffrir la veue, frissonnant comme une personne qui a horreur de ce qu’il voit.
		Elle, au lieu de s’en fascher, d’un courage incroyable, sousrit de
		cette action, et tendant encor une fois la main à Thamire:
		Et bien, amy, luy dit-elle, ne vous sera-ce pas du contentement de me voir
		tout à vous, et que personne n’y pretende ou n’y desire plus
		rien? Aurez-vous horreur de ce visage deschiré de cette sorte,
		quand vous considererez qu’il n’est tel que pour estre à vous
		seul? Je ne le pense pas, Thamire, et veux croire que l’affection
		que vous m’avez portée, et la cognoissance de celle que vous
		avez receue de moy, ont trop de puissance, et sont plantées sur un
		plus seur fondement que celuy-là. Et parce que je vous vois tous en peine,
		et desireux de sçavoir qui m’a mise en l’estat où vous me
		trouvez: Sçachez, Thamire, que c’est Calidon. Et vous, Calidon, dit-elle,
		se tournant vers le jeune berger, sçachez que c’est Thamire. – Quoy!
		nous vous avons mise en cet estat? s’escrierent-ils tous
		deux! – Ouy, dit-elle, froidement, c’est Thamire et Calidon qui
		ont fait cet outrage à Celidée; mais ayez un peu de patience, et oyez comment.</p>
		<p>Chacun à ces paroles demeura estonné, mais sur tous
		les deux bergers. Et lors que Calidon vouloit parler, elle
		l’interrompit de ceste sorte: Ne vous excusez point, Calidon, de
		ce qui m’est advenu, car encor que Thamire et vous, en soyez cause, si
		est-ce que vous l’estes beaucoup plus que luy. Et lors, addressant sa
		parole à tous, elle continua: Il n’y a personne qui me
		cognoisse, qui ne sçache quelle a esté l’amour que Thamire m’a
		portée dés mon enfance, et qu’il semble que dés que j’ouvris les yeux dans le
		berceau, j’ouvris son cœur pour y faire entrer l’affection, que depuis il m’a
		tousjours continuée. Or ceste amour fut reciproque entre nous,
		aussi tost que je fus capable d’aimer, et en donnay tant de cognoissance
		à ce berger, que je pense que, comme sa recherche me convia de l’aimer, la
		bonne volonté qu’il recognut en moy luy donna sujet de
		continuer. Et d’effect, combien heureusement avons-nous vescu! et avec combien
		de contentement! jusques à ce jour malheureux, que Calidon,
		revenant des Boïens, jetta les yeux sur moy.</p>
		<p>Thamire, à qui les blesseures ne peuvent empescher
		la parole, [450/451] le peut mieux raconter que je ne sçaurois;
		tant y a que nous pouvons dire l’un et l’autre avec verité, que
		jamais amant ne fut mieux aimé, ny aimée plus amante, que
		Thamire et Celidée. Mais dés que Calidon me vid, je puis bien dire, malheureusement,
		sans l’offenser, ce bien que nous avions possedé si long temps,
		commença de se diminuer, premierement par sa maladie, et puis par le don que
		Thamire luy fit de moy, auquel je ne pus jamais consentir. Il est vray
		qu’apres avoir longuement supporté la froideur de Thamire, et la
		vaine affection de Calidon, je me dépitay contre tous deux, me
		semblant que c’estoit avec raison, puis que Calidon m’avoit fait perdre Thamire, et
		que Thamire m’avoit sans beaucoup de sujet remise à Calidon. Et
		lors que j’estois la plus eslongnée de tous deux, je me vis
		entierement redonnée à Thamire, par le jugement de la nymphe Leonide,
		à laquelle nous en avions donné toute puissance. Je pensay certes, que
		c’estoit la volonté de Teutates, qui me la faisoit entendre par sa bouche,
		et me resolus de la suivre entierement; et lors que j’estimois que la
		raison avoit le plus eslongné Calidon de moy, fust pour le
		commandement de la nymphe, fust pour le devoir qui l’obligeoit envers Thamire, le
		voilà qui se desespere, et qui veut mourir. D’autre costé
		le bon naturel de Thamire, ne luy permettant de gouster quelque sorte de
		plaisir, voyant son neveu en cette peine, se laissa tellement emporter
		à l’ennuy, que sans faire conte du contentement qu’il pouvoit
		avoir de moy, qu’il avoit desirée et recherchée avec tant de
		passion, il me laissa seule dans le fict, et me fit bien paroistre que l’amitié
		est plus forte en luy que l’amour. Je demeuray estourdie de ceste
		rencontre, comme mon affection me l’ordonnoit, et lors que j’estois
		attentive à considerer en moy-mesme cest accident, l’on me
		rapporta et mon mary et mon nepveu sur des eschelles comme morts. J’advoue que
		quand je les vis, et que quand je sceus comme le tout estoit advenu, je
		demeuray tant hors de moy, que si peu apres il ne fussent revenus, je
		ne sçay à quoy je me fusse resolue. Mais considerant ce
		qui s’estoit passé, et oyant les paroles qu’ils tenoient entre eux, j’eslevay
		ma pensée à Tharamis, et le suppliay de me vouloir
		conseiller ce que je devois faire, pour nous mettre en repos. Il m’inspira sans doute, et me
		fit secrettement entendre par quel moyen je le pourrois. Et ce fut en
		ce mesme temps que je vous le promis à tous deux, et que depuis
		j’ay dislayé, par ce que veritablement j’ay trouvé beaucoup de
		difficulté à l’execu- [451/452] tion de ce conseil, et a fallu que je me sois faict
		une grande force avant que d’y pouvoir consentir.</p>
		<p>Voicy donc, ô bergers, quelle fut ceste saincte
		inspiration. Considere, me dit le dieu, la violente affection de
		Calidon, et sois certaine que jamais il ne cessera de t’aymer, que tu
		ne cesses d’estre belle. Il ne faut que tu esperes que la religion des
		dieux, ny le devoir des hommes l’en retire jamais. Il ne faut non plus
		que tu penses que Thamire, quoy qu’il soit ton mary, et qu’il t’aime
		plus que sa vie, puisse jamais estre content, tan que son nepveu sera
		tourmenté de ceste sorte. Quant à toy, quelle vie
		esperes-tu de pouvoir mener, tant que tu seras cause de la peine de l’oncle et du
		nepveu? De te donner à Calidon, ta volonté n’y peut
		consentir: outre que tu es tellement à Thamire, que rien
		ne t’en peut retirer que la mort. D’estre aussi à Thamire, la passion de
		Calidon ne le peut souffrir, ny le bon naturel de Thamire, endurer le
		continuel desplaisir de son nepveu. Que faut-il donc, Celidée,
		que tu fasses? Prive-toy par une belle resolution de ce qui est le germe
		de ceste dissention; mais que peux-tu penser que ce soit autre
		chose que la beauté de ton visage? – Il est vray, respondis-je,
		mais perdant ceste beauté, je perds aussi bien l’amour de
		Thamire que celle de Calidon, et si cela est, j’ayme beaucoup mieux la mort. – Tu
		te trompes, me respondit-il, l’affection de ces deux bergers est bien
		differente. Thamire ayme Celidée, et Calidon adore la
		beauté de Celidée. Que si ce que tu crains estoit vray, il vaudroit mieux
		que tu mourusses à l’heure que tu parles, que de vivre plus longuement
		et estre asseurée que quand l’âge te rendra laide, Thamire
		cessera de t’aymer. Mais cela n’est pas, d’autant que ce berger ayme
		Celidée, et quelle que Celidée devienne, jamais son amitié ne se perdra.</p>
		<p>Voylà, bergers, quelle fut la secrette inspiration
		que ce dieu me donna, à laquelle ne voulant contrevenir, je
		cherchay les moyens d’y satisfaire. Et de fortune ayant appris de ma tante que
		les blesseures que le diamant fait, ne guerissent jamais, j’ay bien
		voulu sacrifier la beauté de mon visage, si toutesfois il y en a
		eu, à vostre repos et à vostre reunion. Mais, ô mon Thamire,
		cesserez-vous d’aymer Celidée, encor qu’elle n’ayt plus le visage qu’elle
		souloit avoir, puis qu’elle a bien voulu le donner pour rançon, et pour
		se racheter des desirs de Calidon, afin d’estre toute vostre?</p>
		<p>Celidée finit de ceste sorte, laissant tous ceux qui
		l’ouyrent [452/453] si plains d’estonnement, et de merveille, de cette
		genereuse action, qu’à peine pouvoient-ils croire que ce qu’ils
		voyoient fust vray.</p>
		<p>Il seroit trop long de redire maintenant les
		reproches que Calidon luy fit, le desplaisir de Tahmire, ny les regrets
		de Ceontine, et de la mere de Celidée, et de tous ceux qui la
		consideroient: tant y a que les mires estant venus, et luy aiant
		nettoié le visage, jugerent que jamais elle ne retourneroit en
		son premier estat, car les plaies estoient si profondes et en des lieux si
		delicats qu’elles luy ostoient toute la grace, et la proportion qui
		souloit y estre. Il est avenu que veritablement, Calidon la voyant si
		difforme, a perdu ceste folle passion qu’il luy portoit, et que
		Thamire, ainsi qu’elle esperoit, a continué de l’aimer, si bien
		qu’elle a depuis vescu en repos, et tellement honorée et estimée
		de chacun, qu’elle jure n’avoir receu de sa beauté en toute sa vie, la
		moindre partie du contentement que sa laideur luy a
		rapporté depuis dix ou douze nuicts.</p>
		<p>– Vous m’avez raconté, dit Leonide, la plus
		genereuse, et la plus louable action que jamais fille ait faite, et
		suis bien aise que ceste belle et vertueuse resolution soit partie
		d’une personne qui m’est proche, comme j’ay sceu que m’est
		Celidée, estant niece de Cleontine. Dieu la rende aussi contente avec Thamire,
		que Thamire a d’occasion de l’aimer, et d’estimer sa vertu. – Or,
		continua Lycidas, Thamire qui croit de n’avoir point d’enfans, veut
		faire marier Calidon avec Astrée et pour y convier Phocion,
		offre de luy donner tous ses trouppeaux et tous ses pasturages. Astrée
		qui a fait resolution de n’aimer jamais rien, pour le regret qu’elle a de la
		mort de Celadon, n’y veut consentir en sorte quelconque, et quand son
		oncle luy en parle, elle ne fait que pleurer, et lors qu’il la presse,
		elle respond, qu’elle veut passer sa vie parmy les vestales et druides,
		et pour ce subjet m’a prié d’en parler secrettement à la
		venerable Chrisante. – Et pensez-vous, adjousta Leonide, que Chrisante la vueille
		recevoir sans le consentement de ses parents? – Je luy ay fait
		ceste mesme oposition, dit-il, quand elle m’en a parlé, mais
		elle m’a respondu que n’ayant ny pere ny mere, il n’y avoit pas apparence
		qu’elle en fist difficulté, et que si ceste voye luy estoit
		refusée, elle prendroit celle du cercueil. – A ce que je vois, dit Leonide, elle
		n’est pas sans affaire, et je crois aisément ce que vous dites,
		que veritablement elle est affligée; mais qui est celle qui est
		contente? – Vous l’oseray-je dire? respondit le berger. –
		Et pourquoy [453/454] feriez-vous plus de difficulté de me dire
		le bien, que vous n’en avez fait de me dire le mal? – Il y a
		plusieurs occasions, repliqua-t’il, qui m’en peuvent empescher.
		Toutesfois, puis que nous en sommes si avant, il seroit mal à
		propos, de ne passer plus outre. Sçachez donc, madame, continua-t’il, en
		sousriant, que c’est Phillis; mais, grande nymphe, je vous
		supplie, ne m’en demandez pas davantage. – Ma curiosité,
		dit-elle, aura bien autant de force contre la priere que vous me faites, que vous en
		sçauriez avoir contre celle que je vous fais de ne vouloir celer
		ce que sur toute chose je desire infiniment de sçavoir. Car aimant
		Phillis, comment voulez-vous que je ne sois point curieuse d’apprendre des
		nouvelles de son contentement? Mais peut-estre voulez-vous estre
		ainsi secret, parce que c’est un des premiers commandements d’amour, de
		CELER ET TAIRE. Et parce qu’il vouloit faindre de n’y avoir aucun
		interest: Non, non, continua la nymphe, ne vous cachez point à
		moy. Je sçay, berger, plus de vos nouvelles que vous ne pensez.
		Avez-vous opinion que depuis le temps que je frequente parmy vos
		bergeres, je n’ay pas appris que vous estes serviteur de Phillis, et
		que ceste affection est commencée avec celle de Celadon et d’Astrée, et
		qu’apres avoir continué longuement, vous estes en fin devenu
		jaloux de Silvandre? J’aurais eu peu de curiosité, si voyant un si
		honneste berger que Lycidas, et aimant particulierement Phillis, je ne m’estois
		enquise de leur vie. Contentez-vous, berger, que si je ne vous en ay
		point fait de semblant, ç’a seulement esté par discretion, et qu’en
		effect j’en sçay presque autant que vous; si vous voulez, je
		vous en diray de telles particularitez, que vous serez contrainct de
		l’advouer. Lycidas l’oyant parler de ceste sorte, demeura un peu
		confus, et d’abord eut opinion que cela venoit d’Astrée, et de Phillis. Je
		cognoy bien, dit-il, en fin, que vous sçavez quelles sont mes folies,
		et que toutes celles que vous avez veues depuis quelque temps en
		çà, n’ont pas
		esté si secrettes, que je le voulois estre. Mais pour vous faire
		paroistre, que je suis autant vostre serviteur, qu’elles sçauroient
		estre vos servantes, je vous veux dire ce que vous ne sçauriez
		avoir apris d’elles, parce que ce sont des choses qui sont advenues depuis
		qu’elles n’ont eu l’honneur de vous avoir veue, vous suppliant
		toutesfois de n’en rien dire. – J’estime trop, respondit la nymphe, la
		vertu de Phillis, et vostre merite, pour ne couvrir de silence, tout ce
		que je penseray qui [454/455] puisse importer ou à l’un ou à
		l’autre; et vous pouvez juger que je me sçay taire, puis qu’y
		ayant long-temps que je sçay ce que je viens de vous dire, je
		n’en ai jamais fait semblant. Mais quand vous m’avez dit que Phillis estoit
		contente, j’ay esté estonnée, sçachant assez
		combien elle estoit en peine de vostre froideur et jalousie. – Ah! grande nymphe, dit Lycidas
		en sousriant, qu’il m’a bien fallu changer de personnage, depuis que je
		n’ay eu l’honneur de vous voir! O que l’on m’a bien fait crier mercy,
		et demander pardon! O combien de fois ay-je esté contraint de
		me mettre à genoux! Croyez, madame, que Phillis a bien sceu me ramener
		à mon bon sens, et qu’elle m’a bien fait recognoistre mon devoir! Si je pensois
		d’avoir assez de loisir à le vous raconter par le menu, vous
		verriez qu’il y a beaucoup de difference entre un amant et un homme sage. – Je
		ne sçaurois, respondit la nymphe, apprendre de plus agreables
		nouvellesque celles-cy, et pour le loisir, vous en avez assez, puis qu’Adamas,
		Phocion, et Diamis sont entrez en discours, d’autant que ces vieilles
		personnes ne peuvent jamais trouver la fin de leurs paroles.</p>
		<p>Ce qui donnoit encor plus d’envie à la nymphe de le
		faire parler; estoit pour le divertir d’autant de la consideration
		d’Alexis, car encor qu’elle sceust bien, que si ce n’estoit à
		ceste fois, ce seroit à une autre, toutesfois elle jugeoit que la
		premiere veue estoit la plus dangereuse, parce qu’apres, son jugement estant
		desja preoccupé par ceste opinion de ressemblance, il ne
		pourroit si bien descouvrir la verité, et que mesme le rapport qu’il en
		feroit aux bergers et bergeres de sa cognoissance, feroit presque le mesme effect aux autres.</p>
		<p>Lycidas qui n’y pensoit point, croyant seulement de
		faire chose qui fust agreable à la nymphe, reprint la parole ainsi.</p>

		<milestone type="space"/>
		<milestone type="space"/>
		<head type="chapitre">HISTOIRE DE LA JALOUSIE DE LYCIDAS </head>
		<milestone type="space"/>
		<p>Vous sçavez, madame, que l’ordinaire conversation
		qui estoit entre Phillis et Silvandre, à cause de la gageure qu’ils avoient faite
		de se faire aymer à Diane, fut le subject de ma jalousie. Mais ce ne
		fut pas de celles qui n’ont que le nom de mal, et en retiennent fort peu des
		mauvaises qualitez, car je puis dire n’y [455/456] avoir jamais eu
		passion plus approchante à la manie, que celle qui m’occupoit
		l’entendement en ce temps-là, de sorte que depuis, je me suis
		estonné plusieurs fois, comme il a esté possible que j’aye pu vivre en
		ceste peine; aussi ne mettray-je jamais au cours de me vie, les lunes ou
		plustost les siecles que j’ay passez en si miserable estat. Car tant
		s’en faut, que je puisse dire d’avoir vescu, que je tiendray tousjours
		avoir plus souffert en ce temps là, que les douleurs de la mort
		ne sçauroient estre grandes, d’autant que, quand la mort est
		advenue, les douleurs ne la peuvent outrepasser, ny l’accroistre. Mais en ceste
		passion dont je parle, tant de nouveaux accidents qui l’agrandissent
		survenoient d’heure à autre, que quand je venois à
		tourner les yeux sur mes premiers maux, je trouvois les derniers si grands, qu’il me
		sembloit que ceux que j’avois soufferts auparavant, ne meritoient point
		d’avoir le nom de douleur. Et le pis encor estoit, que j’avois une si
		grande curiosité de rechercher les sujets de mon desplaisir, que
		bien souvent, quand il ne s’en presentoit point, je m’en figurois de tant
		esloignez de toute apparence de raison, que maintenant, quand je les
		considere, je m’estonne comme il est possible que mon jugement fust si perverty.</p>
		<p>Si elle parloit librement avec Silvandre, ô que ses
		paroles me perçoient vivement le cœur! Si elle ne luy parloit
		point, je disois qu’elle feignoit! Si elle me caressoit, je pensois qu’elle
		me trompoit! Si elle ne faisoit point de conte de moy, que c’estoit un
		tesmoignage du changement de son amitié! Si elle fuyoit Silvandre,
		qu’elle craignoit que je m’en apperceusse! Si elle s’en laissoit
		approcher, qu’elle vouloit mesme que j’eusse le desplaisir de le voir!
		Si elle se monstroit gaye, qu’elle estoit bien contente de ses
		nouvelles affections! si elle estoit triste, qu’il y avoit quelque
		mauvais mesnage entre eux! Bref, toute chose m’offençoit; et
		quand il n’y avoit rien sur quoy je peusse fonder quelque occasion de
		desplaisir, je m’accusois de faute du jugement, de ne sçavoir
		recognoistre leurs dissimulations. Combien de fois ay-je
		souhaité de n’avoir point de veue, pour ne voir ny Silvandre ny Phillis! Mais
		laisseroient-ils, (disois-je incontinent) de s’aymer, encor que je ne
		les visse pas? Combien de fois ay-je desiré de perdre la vie!
		Mais disois-je, il vaudroit mieux perdre l’amour, d’autant que la memoire
		qui me tourmente, ne laisseroit de me suivre apres mon trespas! Et
		voyez à quelle extremité mon mal estoit parvenu, puisque
		au lieu d’aymer Phillis, je la haïssois: [456/457] j’eusse voulu qu’elle
		eust esté laide, et desagrable, et toutesfois j’eusse
		esté marry, si elle eust eu moins de beauté et de grace. Ce que je reconnus en
		ce mesme temps-là, parce qu’ayant eu deux ou trois accez de
		fiévre, et le mal luy ayant changé le visage, j’en eus tant de desplaisir,
		qu’elle mesme s’en aperceut. Vivant donc ou plustost languissant de ceste
		sorte, estant presque reduit à un desespoir, les dieux sans
		doute eurent pitié de moy.</p>
		<p>Il y a quelques nuicts que Silvandre s’estant
		endormi dans un bois qui est aupres du temple de la bonne déesse, à son
		reveil il se trouva une lettre en la main, sans sçavoir qui la
		luy avoit donnée. Et parce qu’à son retour il la fit voir
		à Diane, et à la bergere Astrée, elles creurent qu’elle estoit escripte de la
		main de Celadon, et pensant apprendre de ses nouvelles, au lieu où il
		l’avoit trouvée, elles le prierent de les y vouloir conduire; ce qu’il
		fit. Mais la nuict estant survenue, elles se perdirent, de sorte qu’elles
		furent contraintes d’y attendre le jour. Et parce que durant le peu de
		temps qu’Astrée dormit, elle eut quelques visions qui luy firent
		croire que Celadon estoit en peine pour n’avoir receu les derniers offices de
		la sepulture (et qui à la verité avoient esté
		dilayez pour pouvoir apprendre quelques nouvelles de son corps) elle se resolut de luy
		dresser pour le moins un vain tombeau, que l’on trouva plus à
		propos de faire au nom de Paris, que non pas au sien, ainsi que depuis j’ai sceu
		de Phillis. Or, madame, les ceremonies, comme vous sçavez, en
		furent assez longues pour convier ces bergeres de demeurer à leur
		retour quelque temps retirées en leurs cabanes pour se reposer, fust du
		travail de la nuit precedente, fust de la longueur du chemin qu’elles
		avoient fait. Il n’y eut que Diane qui en fut destournée par la presence de Paris.</p>
		<p>Quant à moy, me separant de bonne heure de la
		troupe, apres avoir disné je me retiray soubs un gros buisson,
		qui est sur le carrefour de ces chemins qui se croizent aupres de nostre
		hameau. Il est si touffu, qu’encores que le grand chemin le touche, si
		est-il impossible d’y estre veu, et toutesfois on peut voir
		aysément ceux qui vont et viennent. Apres avoir longuement entretenu mes
		pensées, le sommeil m’y surprit, de sorte que je ne m’esveillay
		que quand le soleil estoit desja prest de se cacher; et faisant dessein de
		me retirer, je voulus premierement voir qui estoit dedans la prairie, à
		fin d’eviter la rencontre de Phillis. Et de fortune j’apperceus
		Astrée, et elle, qui estant demeurées [457/458] seules le reste de la
		journée dans leurs cabanes, s’en venoient prendre le frais en ce lieu. Je vis
		d’un autre costé Silvandre, qui les suivoit, pensant comme je
		croy que Diane ne tarderoit pas beaucoup de les venir trouver. Je me recachay
		soudain sous ce buisson, desireux de voir ce qu’ils feroient, pensant
		bien qu’ils me donneroient de nouvelles connoissances de leur amitié.</p>
		<p>Mais il advint que Silvandre, les voyant assises de
		l’autre costé du buisson où j’estois, et se voulant mettre au milieu
		d’elles, Phillis quitta la place et s’eslongna quinze ou vingt pas
		d’eux. J’ouys alors qu’Astrée l’appelloit, et que Silvandre l’en
		suplioit: ô que ces paroles me faisoient de cuisantes blesseures!
		Phillis toutesfois n’y venoit point et monstroit d’estre fort mal
		satisfaite du berger; mais au lieu que cela me devoit contenter,
		c’estoit ce qui m’offençoit le plus, sçachant qu’entre
		les amants, il y a d’ordinaire de ces petites querelles, qui ne sont que des
		renouvellemens d’amitié. Elle estoit à quinze ou vingt
		pas d’eux, comme je vous ay dict, et se promenoit seule sans vouloir les approcher, dont
		Silvandre au commencement ne faisoit que sousrire; mais en fin, il ne
		se pust empescher d’en rire tout haut.</p>
		<p>Phillis, qui l’ouyt, s’allumant d’une plus forte
		colere contre luy: Voyez-vous, luy dit-elle, Silvandre, ces façons de
		vivre avec moy, me convient de vous hayr plus que la mort, et croyez
		que je le vous rendray une fois en ma vie, ou l’occasion ne s’en
		presentera jamais. Le berger, luy oyant proferer ces paroles avec tant
		de colere, fit un tel esclat de rire, qu’il ne pust luy respondre:
		Continuez, continuez, disoit Phillis, fascheux berger, et ne cessez
		jamais de m’offencer. Peut-estre, que j’auray quelque jour le moyen
		d’en faire vengeance, et si alors je ne la prens, ne croyez jamais que
		je sois Phillis. Mais parce que le berger, la voyant en une si grande
		colere, de force de rire, ne pouvoit luy respondre, Astrée en fin prist
		la parole avec elle: Je n’eusse jamais pensé, dit-elle, que Silvandre,
		que j’ay tousjours recogneu si discret, et si remply de civilité
		parmy les bergers, voulust à dessein offencer Phillis sans subjet.
		Phillis, oyant Astrée, ne faillit point, selon la coustume des personnes
		qui se voyent soustenues en leur colere, de s’animer d’avantage contre le
		berger: Il se soucie fort peu, dit-elle, de m’offencer; mais il a
		raison, car aussi bien ne me sçauroit-il donner plus de volonté de luy
		faire desplaisir que j’en ay. Dieu sçait si j’estois marri de
		ceste dissention! Et toutesfois encor me fascha-t’il de voir le mespris don
		il usoit envers elle. [458/459]</p>
		<p>Et attendant la fin de ceste rencontre, j’ouys que
		Silvandre, s’addressant à la bergere Astrée: Et vous
		aussi, belle bergere, dit-il, vous estes en colere contre moy? et je pensois que
		vous tinssiez mon party? – Je ne suis jamais contre la raison quand je
		la puis cognoistre, respondit Astrée, et me semble que vous feriez
		mieux de ne donner point d’avantage d’occasion de haine à ma compagne,
		et de vous souvenir qu’encor qu’elle ne puisse pas beaucoup, qu’il n’y
		a point toutesfois de petit ennemy. – Vrayement, respondit alors le
		berger, laissant tout jeu à part, encore que vous soyez si partialle
		pour Phillis, je veux bien que vous soyez juge de nostre different,
		pourveu qu’elle vueille me dire devant vous quelle occasion elle a de
		se douloir de moy; et quand vous nous aurez ouys tous deux, je me
		sousmets dés à cette heure, à telle punition qu’il vous
		plaira. – Moy? dit Phillis, que j’entre jamais en raison avec vous? j’aymerois mieux
		ne parler de ma vie. Mais sçavez-vous que je desire? C’est que
		vous fassiez estat, que je ne suis point au monde pour vous, et que de ceste
		sorte vous perdiez tellement la memoire de moy, que quand par malheur
		vous me verrez, vous ne pensiez pas mesme à moy. – Or voyez,
		respondit le berger, combien nous sommes de differente humeur: c’est à
		cette heure que je devois parler à vous, et que je vous veux dire
		chose, qui vous fera peut-estre juger que Silvandre
		est plus vostre serviteur que vous ne croyez pas.</p>
		<p>Et lors, se tournant vers Astrée, il la pria et
		supplia de sorte qu’elle fit asseoir Phillis aupres d’elle. Non pas,
		dit-elle, en s’y mettant, que ce soit pour vous ouyr, mais seulement
		pour ne desobeyr à celle qui me l’ordonne ainsi. Luy, sans
		respondre à ses parolles, recommença de cette sorte: Je croy, Phillis, que
		vous ne me tenez pas pour sçavoir si peu des affaires du monde, que vous
		ayez opinion que je n’aye jamais ouy parler de l’amitié qui est entre
		vous et Lycidas. Que s’il estoit autrement, et que vous eussieuz
		volonté que je vous en disse des paricularitez, peut-estre seriez-vous
		estonnée que j’en aye tant sceu, et que j’en aye fait paroistre si peu, et lors vous
		ne jugeriez pas que ce Silvandre à qui vous voulez tant de mal,
		fust si peu vostre serviteur que vous le pensez. Tant y a, bergere, qu’apres
		l’avoir sceu de ceux qui sont les plus curieux des affaires d’autruy,
		en fin je l’apris de vostre bouche mesme, et de celle de Lycidas. Vous
		ressouvenez-vous point qu’un soir vous en bonne com-[459/460] pagnie,
		vous commandastes à Hylas de raconter sa vie, et les avantures
		de ses amours? N’avez-vous point oublié, que cependant vous partistes,
		et laissastes la troupe, priant Astrée d’aller avec vous?
		Avez-vous bonne memoire que vous allastes le long du bois, parler à Lycidas qui
		vous y attendoit, et qu’Astrée vous dit que vous deviez bien prendre
		garde, qu’il ne fust trouvé mauvais, et que vous luy respondistes,
		qu’il vous en avoit tant pressée, que vous ne luy aviez pû refuser;
		mais que pour ce subject, vous aviez prié Astrée d’y estre avec vous?
		Or, bergere, repensez maintenant à tous les discours que vous y eustes avec
		Lycidas, car je les sçay tous, comme les ayant ouys.</p>
		<p>A ce mot elles rougirent, et demeurent si estonnées
		qu’elles ne faisoient que se regarder. Mais Silvandre, reprenant la
		parole: Ne soyez point marries, dit-il, que je sçache ce que je
		viens de vous dire, car j’ay assez de discretion pour n’en faire paroistre
		que ce qui ne vous peut importer; et si vous vouliez, belle
		Astrée, que je vous disse la colere de Lycidas contre vous, et la peine que vous
		pristes de la luy faire perdre, vous verriez que je sçay presque
		autant de vos affaires que vous-mesme. Mais cela ne servant de rien à
		ce que j’ay à vous dire maintenant, il suffit, Phillis, que vous
		sçachiez que je n’ignorois ny la jalousie, ni le subject de la jalousie de Lycidas.
		– Il faut bien dire (dict ma bergere, le regardant ferme entre les
		yeux), que vous estes malicieux, ayant sceu ce que vous dittes, d’avoir
		vescu de cette sorte avec my pour donner plus de peine à
		Lycidas, à vous et à moy. – Ah! bergere, respondit-il, que vous m’estes
		plus obligée que vous ne pensez pas! car que vouliez-vous que je
		fisse? – Puis que vous sçaviez, dit-elle, que Lycidas estoit jaloux
		à vostre occasion, vous deviez m’eslongner. – Vous me dites (repliqua-t’il) une
		chose impossible, et qui vous eust peu nuire infiniment si je l’eusse
		faite. Impossible, d’autant que ayant entrepris de servir Diane, et
		vous, estant ordinairement aupres d’elle, il m’estoit impossible de
		vous eslongner l’une sans l’autre. – Et bien, dit Phillis, si vous
		eussiez esté tel envers moy, que vous deviez estre,
		n’eussiez-vous plustost esleu de laisser la frequentation de Diane, avec hazard de
		perdre vostre gageure, que non pas de donner tant de jalousie à
		Lycidas, et à moy tant de desplaisir, puis que le berger estoit
		tant de vos amis, et que je ne vous avois jamais donné occasion d’estre
		autre que des miens? – Je voy bien, bergere, respondit Silvandre, que vous
		ne sçavez [460/461] pas le mal que vous m’avez faict, puis que vous
		parlez de cette sorte, ny combien il m’estoit impossible de faire ce que vous
		dittes. – Que je vous aye faict du mal, dit Phillis, c’est donc bien
		par ignorance, car je n’en ay jamais eu intention. – Cela, repliqua le
		berger, n’empesche pas qu’en effect vous ne m’ayez fait du mal, et que
		je ne le ressente. – Et comment, adjousta la bergere, peut estre advenu
		ce que vous dites? – N’est-ce pas Phillis, respondit le berger, qui
		est cause que j’ay entrepris de servir Diane? Et vous, n’estes-vous pas
		ceste Phillis? – Et pour cela, dit Phillis, de quoy me voulez-vous
		accuser? – De tout le mal, respondit Silvandre, que je ressentiray
		jamais, car au lieu de feindre, j’ay aymé à bon escient.</p>
		<p>A ce mot, le berger s’arresta tout court, et bien
		marry d’en avoir tant declaré, dequoy s’appercevant
		Astrée: Ne soyez fasché, dit-elle, et ne rougissez point d’avouer la
		verité, peut-estre que ces parolles ne sont pas les premieres qui nous en ont donné
		cognoissance. – Je n’auray jamais honte, respondit-il, de dire que je
		suis serviteur de Diane pour sa seule consideration, mais ouy bien
		considerant combien je merite peu. – Si Diane, respondit Astrée,
		doit estre acquise par les merites, il n’y a personne qui y doive plustost
		pretendre que Silvandre. – Plust à Dieu, belle bergere,
		repliqua-t’il, que chacun eust la mesme opinion. O madame! que ces parolles me furent
		agreables, et que Silvandre eut une douce main, pour penser une si
		sensible playe que la mienne. – Comment? dit Leonide, est-il possible
		que ce berger ayme veritablement Diane? Elle faisoit ceste demande,
		encor qu’e’le sceust bien ce qui en estoit, pour en avoir quelque
		nouvelle cognoissance, à cause de Paris. – N’en doutez point,
		dit-il, madame, et une autrefois je vous en raconteray d’avantage, mais pour ce
		coup je vous diray seulement, comme je me delivray de ceste fascheuse jalousie.</p>
		<p>J’ouys donc que Silvandre en continuant, reprit de
		ceste sorte: Or ne pouvant m’eslongner de vous à cause de Diane,
		que vouliez-vous que je fisse? Soyez-en vous-mesmes le juge. – Dés
		le commencement, respondit Phillis, vous ne deviez point donner d’occasion
		de jalousie à Lycidas, et puis voyant que, comme que ce fust, il
		estoit devenu jaloux, vous deviez non pas m’esloigner du tout, puis que vous
		dites que vous ne le pouviez faire à cause de Diane, mais pour
		le moins, estant en lieu où Lycidas nous appercevoit, il faloit
		vivre plus modestement, et plus froi- [461/462] dement avec moy. – Ah! novice en
		amour! respondit le berger, quand Lycidas devint jaloux, y
		pristes-vous garde? – Nullement, dit-elle. – Et comment, adjousta Silvandre,
		vouliez-vous que je m’en apperceusse mieux? Ne vous
		ressouvenez-vous pas, qu’à la premiere parole qu’il vous en dit,
		vous demeurastes si estonnée de telle opinion, que vous ne pustes luy
		respondre de quelque temps? Et cela d’autant que les
		commencements des maladies d’amour, sont comme la plus part des autres
		qui ne donnent cognoissance d’elles que la fievre ne soit desja bien
		forte. Je ne pouvois donc non plus empescher la naissance de ceste
		jalousie que vous, et quant au progrez, je pense vous y avoir
		infiniment obligée, parce que si, dés lors que je vous en
		eus parlé, je me fusse retiré de vous, ou que j’en eusse usé plus
		froidement, qu’eust-il pensé, ou pour le moins qu’eust-il deu penser? Que
		si je m’en élongnois et si je vivois d’autre sorte que de coustume,
		c’estoit pour le tromper, et que nous estions en bonne intelligence
		ensemble, comment se fust-il imaginé que j’eusse sceu ceste jalousie
		que par vous, puis qu’il n’en avoit parlé qu’à vous? Et
		s’il eust eu opinion que vous me l’eussiez dite, n’eust-il pas jugé avec
		raison qu’il y avoit une grande amitié entre nous? Et ce moyen pouvoit
		amortir ou alumer d’avantage sa jalousie. Croyez, Phillis, qu’il a
		esté beaucoup plus à propos que j’aye continué de vivre comme
		j’avois commencé, puis qu’il a deu connoistre par là qu’il n’y
		avoit point d’intelligence entre nous, voyant que vous ne m’en aviez point averty,
		ny point d’amour, d’autant que je ne me cachois de personne, la
		dissimulation en estant un des plus grands signes.</p>
		<p>A ce mot, estant resolu de la doute où j’avois esté
		si long temps, et cognoissant qu’il n’y avoit point d’amour entre eux,
		je m’escriay: Ah! Phillis, que Silvandre sçait bien
		aymer, et qu’il parle avec beaucoup de verité. Et faisant le tour du
		buisson, je vins courant me jetter à genoux devant elle, dequoy elles
		furent toutes deux si estonnées, que se prenant par les mains, elle
		demeurerent comme ravies. Quant à moy, plus content de ma
		fortune que je n’avois jamais esté, je ne sçavois par quelles paroles
		commencer pour remercier Amour de ceste faveur. En fin m’addressant à
		elle, je parlay de ceste sorte: Ma belle bergere, si vostre amitié
		a esté assez forte pour ne se point rompre sous la pesanteur de ma faute, je
		m’asseure qu’elle le sera encor assez pour vous plyer plustost au
		pardon qu’à la vengeance. Voicy ce Lycidas qui [462/463] par ses
		soupçons vous a tant offencée, mais le voicy maintenant
		qui vous crie mercy, qui vous demande pardon sans refuser chose que vous luy
		ordonnez, pourveu que vous oubliez ceste offence.</p>
		<p>Je tins encore quelques autres semblables propos,
		ausquels sans faire responce elle tourna la teste de mon costé,
		mais sans me regarder tenoit les yeux contre terre. Et parce que je m’estois
		teu, et qu’elle ne parloit point, Silvandre voulant estre en partie
		cause de mon contentement, comme il l’avoit esté de mon
		desplaisir: Ainsi, dit-il, bergere, que j’ay esté tesmoin
		que sans sujet Lycidas a eu de la jalousie, de mesme le seray-je que vous
		avez plus de vengeance que d’amour, si vous ne recevez la satisfaction
		qu’il vous fait. Il n’est plus temps de consulter en vous mesme, ce que
		vous devez faire: le devoir où il se met, le vous dit, son
		affection le vous requiert, et vostre ancienne amitié le vous
		commande. – Ma sœur, adjousta Astrée, Silvandre vous dit vray, et devez
		outre cela croire asseurément que c’est plustost excez, que deffaut
		d’amour qui a fait commettre cette erreur à Lycidas; et de plus, que
		s’il a faict la faute, il en a bien fait la penitence. Alors Phillis levant
		les yeux lentement contre moy: Lycidas, dit-elle, vous m’avez
		tellement offencée, qu’il est bien mal aisé que je n’en
		aye longuement le souvenir. Toutesfois, puis qu’Astrée me l’ordonne, je veux
		bien vous pardonner, mais avec serment que s’il vous avient jamais de retomber en
		semblable faute, vous devez perdre à jamais toute esperance de
		mon amitié. Et quoy, Lycidas, continua-t’elle apres d’une voix plus
		forte, vous semble-t’il que les asseurances que jusques icy vous avez receues
		de ma bonne volonté soient si petites qu’il en faille douter si
		aisément? Quelle si grande cognoissance avez-vous eue de ma
		facilité, ou de ma legereté, que vous puissiez croire que
		j’ayme et reçoive tous ceux qui me regardent?</p>
		<p>Elle eust continué sans doute, car je ne sçavois que
		luy respondre, n’eust esté qu’Astrée
		l’interrompant: C’est assez,
		ma sœur, luy dit-elle, vous ne sçauriez en dire tant que vous
		n’ayez encor occasion de vous plaindre davantage. Mais ressouvenez-vous que
		c’est ce Lycidas à qui vous avez bien rendu de plus grandes
		preuves d’amitié que ne sera pas le pardon que son silence et sa
		soubmission vous demandent; et que, si vous le luy refusez, vous ne ferez une
		petite offence à vostre vie passée. Phillis, apres avoir
		esté muette quelque temps, en fin adressa sa parole de ceste sorte à sa
		compagne: Je le veux, ma sœur, je pardonne [463/464] non
		seulement l’offence, mais la veux entierement oublier, pourveu
		qu’à l’advenir il ne me donne jamais occasion de m’en souvenir.</p>
		<p>Voilà, madame, comme je fus guery, voilà comme ma
		faute fut pardonnée, et voilà comme je rentray en mon
		premier bonheur, et depuis nous avons vescu, Silvandre et moy, avec tant de
		familiarité, qu’il est l’homme que j’ay jamais le plus aymé, apres mon pauvre
		frere. – Et n’avez-vous point de peur, adjousta Leonide, que l’ordinaire veue
		de Silvandre et de Phillis ne vous donne la mesme jalousie que vous
		avez eue? Cela n’est pas sans danger, puis que celuy qui ayme est
		de sa nature merveilleusement subject au soupçon. – Deux
		raisons, dict Lycidas, m’en empescheront tousjours: l’une, que j’ay trop
		d’asseurance de l’amitié de Phillis, et l’autre, de l’amour que
		Silvandre porte à Diane, qui sans mentir est telle qu’elle ne
		sçauroit souffrir une compagne. Mais je vous supplie, grande nymphe, de n’en
		vouloir point parler, car il auroit occasion de se douloir de moy, qui
		vous aurois decelé ce qu’il s’efforce avec tant d’artifice de
		tenir caché; et mesme que pour avoir permission de parler à sa
		bergere sans qu’elle s’en puisse offencer, il a fuy jusques icy le jugement
		qu’elle s’en puisse offencer, il a fuy jusques icy le jugement qu’elle
		doit faire de son merite, et de celuy de Phillis, luy semblant que tant
		qu’il le pourra eviter, il luy sera permis de luy dire combien il
		l’ayme, car il y a plus de huict ou dix jours que les trois lunes sont escoulées.</p>
		<p>Ainsi discouroient Lycidas et Leonide, cependant que
		Hylas entretenant Alexis ne se prenoit garde, que peu à peu il
		en devenoit amoureux. Et elle qui avoit opinion que cela luy serviroit
		à se faire mieux croire Alexis, luy donnoit à dessein toute
		l’amour qu’elle pouvoit; car encores qu’elle ne l’eust jamais veu, si
		avoit-elle esté advertie par Leonide et Paris de son agreable
		humeur. Et comme s’il eust voulu rendre une bonne preuve de ce qu’il estoit,
		sans en laisser plus longuement en doute ceux qui ne le cognoissoient
		point, il s’escria tout à coup en frappant des mains, et se les
		frottant l’une en l’autre: C’en est faict, Phillis, je vous dis
		adieu. Ceste belle nymphe vous ravit ce que l’amour vous avoit
		acquis; et tout ce que je puis faire, c’est de vous donner le
		congé que je prens pour moy.</p>
		<p>Silvandre et Corilas, oyant ceste prompte
		resolution, ne peurent s’empescher, voyant qu’Alexis de force de rire
		ne pouvoit prononcer un seul mot, de prendre le party de Phillis, pour
		luy [464/465] donner occasion de commencer quelque agreable discours. –
		Et quoy, berger, luy dit Corilas, donnez-vous de ceste sorte congé à la
		belle Phillis? Comment pensez-vous qu’elle puisse estre consolée
		de ceste perte? C’est bien ce jour qu’entre tous les siens elle
		doit marquer de noir. – A son dam, respondit Hylas tout froidement,
		pourquoy n’est-elle pas aussi belle qu’Alexis? – O dieu!
		repliqua Corilas, et qui sera celle à l’avenir qui pourra estre
		asseurée de vostre amitié? – Ceste belle nymphe, respondit-il,
		qui est plus belle que Phillis. – Mais, adjousta Corilas, n’a-t’elle
		pas en Phillis une bonne preuve de vostre legereté? – Non pas
		cela, dit-il, mais ouy bien, un grand tesmoignage de sa beauté. – Si
		est-ce, respondit Corilas, que Phillis n’est pas laide. – Si
		m’advouerez-vous, dit-il, qu’elle a moins de beauté qu’Alexis,
		puis qu’elle luy cede sa place. – Quelquefois, respondit Corilas, on la
		quitte parce qu’on s’y fasche, ou qu’on espere mieux. – Pour s’ennuyer
		de moy, repliqua l’inconstant, il est impossible à Phillis, car
		elle a trop de jugement, et pour esperer mieux elle ne sçauroit, et
		puis est-ce elle, à vostre advis qui me quitte, ou si ce n’est point
		moy qui luy donne son congé?</p>
		<p>Silvandre estoit demeuré muet assez long temps, mais
		voyant que Corilas ne respondoit plus, il prit la parole pour luy. Ce
		n’est, dit-il, ny defaut de beauté en Phillis, ny congé
		que ce berger luy donne que la retraitte qu’il a fait, mais la naturelle inconstance
		qui est en luy. – C’est bien dit, repondit Hylas: appellez-vous
		inconstance de parvenir pas à pas où l’on a fait dessein
		d’aller? – Non pas cela, dit Silvandre. – Et toutesfois, dit Hylas, on met un
		pied tantost en terre, et tantost en l’air, quelquefois devant et
		quelquefois derriere; et n’est-ce pas cela aussi bien inconstance
		que ce que vous me reprochez? Puis qu’ayant fait dessein de
		parvenir à la parfaicte beauté, tout ainsi qu’en marchant
		on change d’un pied à l’autre, jusques à ce qu’on parvienne
		au lieu que l’on s’est proposé, de mesme ay-je faict, aymant les beautez que
		j‘ay rencontrées jusques à ce que je sois parvenu à
		celle d’Alexis, que veritablement je recognois estre la plus parfaicte de toutes. – Vous
		auriez peust-estre raison, respondit Silvandre, si la nature nous avoit
		permis d’y aller tout d’un pas, ainsi qu’il est en nostre puissance
		d’aymer d’abord ceste parfaicte beauté. – Comment, dict Hylas,
		voudriez-vous me conseiller de faire icy mon apprentissage? Il y
		a bien apparence [465/466] qu’un apprentif du premier coup peust estre
		digne serviteur d’Alexis. – S’il n’y avoit que cela seulement,
		dit Silvandre, qui vous empeschast d’estre digne d’elle, je ne vous
		conseillerois point d’en faire difficulté, car les choses que la
		nature produit sont bien differentes de celles que l’articfice nous donne,
		L’herbe, dés qu’elle commence de poindre, est aussi bien herbe,
		que quand elle a son parfaict accroissement; au contraire, ce que
		l’artifice nous produit, se perfectionne par un long estude, et une
		curieuse industrie. Or l’amour estant un instinct de la nature, il n’a
		besoin d’apprentissage; et c’est pourquoy en quelque aage que
		nous soyons, nous aymons tousjours quelque chose: estant enfans,
		les pouppées, estant hommes, les hommes, et quand nous sommes
		vieux, les richesses et ceux qui nous peuvent estre utiles. – Et par
		là, dit Hylas, vous voulez conclure, Silvandre, que je ne devois avoir rien
		aymé jusque icy? Et bien! je le vous accorde, j’ay esté
		en erreur, mais ne m’advouerez-vous qu’aymant à ceste heure ceste
		belle nymphe, je fay pour le moins ce que je doy, et que tant s’en faut que
		par ceste derniere action je doive estre blasmé, que toutes mes
		fautes passées en demeurent couvertes entierement? – Tout ainsi,
		respondit Silvandre, que vous avez failly par le passé en aymant
		ces beautez que vous ne deviez pas, aussi faillez-vous à ceste heure
		d’en aimer une que vous ne meritez pas; et comme par vos premieres
		actions vous avez acquis le nom d’inconstant, ces dernieres vous
		donneront celuy de temeraire.</p>
		<p>Alexis s’estoit teue quelque temps, prenant plaisir
		aux discours de ces bergers; mais quand elle s’ouyt si fort
		louer, elle fut contraincte de reprendre ainsi la parole: Si je
		merite autant, gentil berger, l’amitié de Hylas, que de bon cœur
		je la reçoy, soyez certain qu’il n’aura peu d’occaion de m’aymer, ny
		moy peu de moyen de recognoistre sa bonne volonté. Et se tournant toute
		riante vers Hylas: Et vous, luy dict-elle, mon serviteur, prenez bien
		garde que les paroles de ce berger ne vous estonnent, car vous vous
		offenceriez trop, et l’outrage que vous me feriez ne seroit pas
		moindre; puis que c’est honte d’entreprendre et se retirer d’une
		entreprinse imparfaicte, et ce seroit une preuve trop evidente de mon
		peu de merite, si vous me quittiez si promptement. – Mais, Hylas,
		interrompit Silvandre, comment ne craignez-vous l’ire de Teutates,
		ayant la hardiesse de vous addresser à une personne qui luy est
		consacrée? – Ignorant, respondit [466/467] Hylas, les dieux ne
		nous deffendent pas de les aymer eux-mesmes, et comment seroient-ils
		courroussez si nous aymons ce qui est à eux? – Voyez-vous, dit
		Alexis, ce berger a quelque mauvais dessein contre vous, il vous veut
		esloigner de moy par artifice, car il sçait bien que si je veux,
		je ne continueray pas la profession que j’ay prise.</p>
		<p>Ces bergers parloient de ceste sorte, cependant que
		Adamas entretenoit Phocion, Diamis et Tircis. Et parce qu’il les
		estimoit beaucoup, fust pour leur aage, fust pour leur vertu, ou pour
		le dessein qu’il avoit de faire en sorte que Celadon espousast
		Astrée, il faisoit tout ce qu’il luy estoit possible, pour les garder
		d’ennuyer. Et d’autant que Tircis estoit estranger, et qu’il n’avoit
		point veu ce qui estoit de rare en son logis, il luy demanda si ce ne
		luy seroit point de peine de se promener, et visiter sa maison. Et
		ayant sceu qu’il le desiroit infiniment, il le prit par la main, et dit
		à Paris, qu’il conduisist Hylas, et ces autres bergers, s’ils
		vouloient en faire de mesme. Alexis estant aydée de Hylas se releva, et
		s’appuyant sur luy, suivit Adamas, acec le reste de la compagnie.</p>
		<p>La maison estoit tres-belle, et ageancée de
		plusieurs singularitez; mais parce que le discours en seroit trop
		long, nous n’en dirons que ce qui servira à nostre propos. Ils
		entrerent donc dedans une belle gallerie qui avoit la veue de la plaine
		d’un costé et de l’autre des montagnes qui la limitoient, en
		sorte qu’elle estoit tres-agreable. Le bas estoit lambrissé, et tous
		les entre-deux des fenestres estoient remplis des cartes des diverses
		provinces de la Gaule. Et par dessus estoient posez des pourtaicts de
		divers princes, roys et empereurs, parmy lesquels on voyoit ceux de
		plusieurs belles femmes. La voûte estoit toute enrichie d’or, et
		d’azur, avec maintes devises. Chacun jetta l’oeil sur ce qui luy estoit
		le plus agreable; mais Hylas qui n’avoit le cœur qu’à la
		beauté, tournant les yeux sur un tableau de deux dames: Voilà,
		dit-il, deux visages bien agreables; mais lequel jugeroit-on estre le
		plus beau? Adamas qui l’ouyt: Celuy-là, dit-il, qui est
		à main droite est celuy de la belle-mere, et l’autre, de la belle fille,
		et ont esté deux princesses aussi belles, et aussi sages qu’il
		en fut jamais, et autant agitées de la fortune qu’autres qui ayent
		esté de nostre temps. Car celle-cy qui semble plus aagée, c’est la sage
		Placidie, fille du grand Théodose, sœur d’Arcadius, et
		d’Honorius, femme de Constance, et mere de Valentinian, qui [467/468] tous cinq ont
		esté empereurs, et desquels vous pouvez voir les portraits un
		peu en là. Et cette autre, c’est Eudoxe, fille de Theodose deuxiesme,
		et femme de Valentinian, que Genseric emmena en Afrique. – Voilà, dit
		Tircis, de belles princesses et qui ont une grande extraction, mais enquoy leur a
		esté la fortune si contraire? – Je vous le diray briefvement,
		respondit Adamas, et ensemble vous feray cognoistre une partie des
		pourtraits que vous voyez icy.</p>
		<p>Et lors, apres s’estre teu quelque temps, il reprit de cette sorte</p>

		<milestone type="space"/>
		<milestone type="space"/>
		<head type="chapitre">HISTOIRE DE PLACIDIE</head>
		<milestone type="space"/>
		<p>Theodose premier de ce nom, empereur d’Orient, l’un
		des plus grands princes que nous ayons veu puis Auguste, eut trois
		enfans: l’un Arcadius, qui fut apres luy empereur en Orient,
		l’autre Honorius, qui eut l’empire d’Occident, et la sage Placidie, de
		qui la fortune fut si diverse, que par elle on peut aisément
		juger combien la vertu est ordinairement traversée. Car, estant
		demeurée entre les mains de son frere Honorius, et luy entre celles de Stilicon,
		en la charge duquel le grand Theodose l’avoit remis durant son jeune
		aage, elle tomba en des accidens si divers, qu’il sembla que la fortune
		eust pris sa vie pour y faire paroistre la puissance qu’elle a sur les
		choses humaines; dont Stilicon fut en partie cause, qui ayant une
		si grande puissance sur la personne du jeune Theodose, et sur tout ce
		qui estoit de l’Empire, éleva les yeux de son ambition à
		une plus absolue authorité, desirant de se faire de luy-mesme empereur,
		comme ses desseins estant découvers firent assez paroistre. Et parce
		qu’il avoit l’entendement vif, et que le maniement des affaires luy avoit
		appris les moyens de parvenir à la grandeur qu’il desiroit, il
		pensa de faire par finesse ce qu’il voyoit impossible de parachever par force.
		Dés le commencement donc, il accrut son authorité au plus
		haut poinct qu’il pensa la pouvoir élever, sans donner cognoissance de son
		intention, et puis la voulut fortifier par le moyen de sa fille, qu’il
		fit espouser à Honorius, car le nom de beau-pere de l’empereur
		le faisoit beacoup honorer et redouter. Apres il fit des secrettes
		intelligences avec ceux qu’il estima estre propres à son dessein;
		et en fin se resolut d’affoiblir les [468/469] forces de l’empire le
		plus qu’il luy seroit possible, pour s’en pouvoir plus aysément
		saisir, en quoy il n’eut pas beaucoup de peine, parce qu’il sembloit que tous
		les peuples de la terre prenoient Rome en ce temps là pour butte
		de leurs armes. Les Goths, les Francs, et les Bourguignons en Gaule, les
		Vandales et les Alains en Espagne, les Anglois et les Pictes en
		Bretagne, les Huns et les Gepides en la Pannonie; bref, de tous
		costez l’empire estoit de telle sorte deschiré, qu’il ne luy
		restoit plus que l’Italie d’entier. Et de fortune Alaric, roy des Goths, pour
		ne la laisser plus en repos que le reste de l’Occident, y vint fondre
		avec un si grand nombre de peuple, qu’il fut impossible à
		Honorius de luy resister. De sorte que pour luy donner occasion d’en sortir, il fut
		conseillé de rechercher la paix à quelque prix qu’il la
		pust avoir: à quoy il s’accorda aysément, n’estant
		d’humeur fort guerriere, et souhaittant sur toutes choses de vivre en repos. Le
		traitté de la paix ayant donc esté proposé fut
		conduit si sagement qu’en fin Alaric accorda de se retirer deçà les Alpes, en
		quelques provinces qui luy furent assignées par l’empereur. Dequoy
		Stilicon estant mal content, parce qu’il jugeoit que cet accord porteroit
		prejudice à son dessein, il fit en sorte avec un capitaine
		estranger, qui pour lors estoit souldoyé de l’empereur, qu’il fut
		chargé pres des rives du Pau, lors qu’il se retiroit sans meffiance, aux terres qui luy
		avoient esté remises; dont il fut si depité contre
		Honorius, qu’il revint à Rome, l’assiegea, et au bout de deux ans la prit,
		et la saccagea entierement, quoy qu’Honorius, pour faire paroistre qu’il
		n’avoit point consenty à telle perfidie, eust faict mourir le
		traitre Stilicon aussi tost qu’il avera que ceste entreprise venoit de luy.
		Ainsi cet ambitieux finit malheureusement ses jours, sans mettre fin
		toutesfois aux miseres de l’Italie, parce qu’Alaric, apres avoir
		saccagé et bruslé ceste grande cité, n’estant
		point encores saoul de ses dépouilles, pilla tout le pays d’alentour, et le ruina de
		sorte qu’il faloit bien estre barbare pour n’en avoir point de pitié.
		Mais ce qui fut plus deplorable, outre la ruine de tant de temples, et
		la perte de tant de raretez dont les empereurs avoient esté
		curieux d’embellir leur ville, ce fut la miserable fortune que courut ceste
		sage princesse au sac de Rome, où elle se trouva sans secours pour la
		nonchalance de son frere. Car elle qui d’extraction estoit fille des
		Cesars, et sœur de deux empereurs, souffrant la peine de la faute
		d’autruy, se vit captive entre les mains de ces [469/470] barbares, sa
		patrie bruslée, ses temples profanez, et elle en tel danger que
		si Ataulfe, prince du sang d’Alaric, épris de sa beauté et
		vertu, ne l’eust jugée digne d’estre sa femme, elle estoit en danger de
		perdre la vie, ou ce qu’elle avoit de plus cher. Mais ce prince la voyant si
		belle et si sage, et sçachant qu’elle estoit fille du grand
		Theodose, en devint si passionnément amoureux qu’il la requit en mariage,
		et peu apres l’espousa avec la permission d’Alaric. Considerez quelle force
		ceste sage princesse se fit à soy-mesme avant que de pouvoir
		consentir à ceste aliance, et quelle deust estre sa prudence pour se
		conduire entre ces peuples rudes et barbares si sagement qu’elle fit! Et
		ec cela Dieu fit bien paroistre d’avoir pitié de la deplorable
		Rome, car sans ceste alliance, elle eust esté entierement rasée;
		d’autant qu’Alaric s’en retournant mourut à Cosenze, et le
		Prince Ataulfe, par la voix commune de l’armée, fut esleu roy.</p>
		<p>Si vous considerez ce tableau qui est auprés de
		celuy de Placidie, vous jugerez aisément, que c’estoit une
		personne rude et hagarde, et plustost desireuse de sang et de guerre, que non
		pas de paix. Aussi il n’eut si tost ce pouvoir absolu pour les Goths,
		qu’il reprit le chemin de Rome, en dessein de la brusler et
		démolir entierement, luy semblant que tant que les murailles de la ville
		demeureroient entieres, il y auroit tousjours un empereur Romain,
		duquel le nom luy estoit si odieux, qu’il en vouloit faire perdre la
		memoire. Qunad la sage Placidie descouvrit son intention, elle resolut
		de faire tout ce qui luy seroit possible pour l’en divertir, luy
		semblant que la desolation entiere de sa patrie estoit une extreme
		sur-charge à ses malheurs. Elle se monstre donc au commencement
		plaine d’ennuy et de tristesse, laisse incessamment couler ses larmes le long
		de son beau visage, perd le repas et le repos, et ne cesse de se
		tourmenter que quand Ataulfe est aupres d’elle, qu’elle se contraint le
		plus qu’elle peut de luy faire bon visage.</p>
		<p>Ce prince qui avoit esté porté d’amour à
		l’espouser, ne pût longuement souffrir qu’elle vesquit ainsi, sans luy
		demander l’occasion de son desplaisir: à qui en fin elle fit une
		telle responce: J’ay fait, ô grand roy, tout ce qui m’a
		esté possible pour ne te point donner cognoissance de l’extreme desplaisir qui me
		presse, craignant qu’en cela je ne te fusse fascheuse et importune.
		Mais puis que la nature m’a fait trop sensible, et trop foible pour
		resister aux coups que la fortune me prepare et que la
		bonté [470/471] d’Ataulfe, et l’amitié qu’il porte à sa Placidie ont
		esté telles, que je ne leur ay pû cacher l’ennuy que je ressentois, je te supplie
		de ne trouver point mauvais que ne pouvant remedier d’autre sorte à
		l’infortune, qui accable ma patrie, je luy donne des larmes au lieu du
		sang, ainsi que la nature nous oblige, et que je respandrois beaucoup
		plus librement pour sa conservation. Je voy tes armes, ô
		seigneur, qui ont tousjours esté invincibles, tournées à la
		ruine de ceste miserable Rome, à qui je doy ma naissance, et de qui je tiens toute la
		grandeur de ceux, dont je me vante d’estre yssue. Et peux-tu penser que si je la
		pouvois racheter avec ma mort, je ne donnasse volontiers ma vie pour sa
		rançon, et que je ne la creusse mieux employée, qu’elle
		ne sçauroit jamais estre, si ce n’est en ce qui concerne ton service? Et puis
		que tu m’as faict cette grace de me demander quel est mon desplaisir,
		permets-moy, je te supplie, qu’avec toute humilité, je te
		demande quel avantage tu peux pretendre de la ruine de Rome, et de l’Italie?
		Est-ce du bien et des thresors? Outre que ce sont des choses trop
		viles et indignes de la grandeur de ton courage, encor n’y a-t’il pas
		apparence qu’un pays ruyné et saccagé, et une ville démolie et presque
		bruslée, d’où une armée victorieuse ne fait que de
		sortir, apres y avoir demeuré si longuement au pillage, puisse beaucoup
		t’enrichir maintenant, toy, dis-je, à qui les thresors de tant de peuples
		ramassez en un lieu semblent avoir esté destinez par la mort d’Alaric?
		Que ce soit la gloire qui t’y conduise, je ne le puis penser; car
		quelle gloire desormais peut estre adjoustée à la tienne? ou
		quelle peux-tu esperer d’acquerir en ruinant des murs desja ruinez, et
		massacrant un peuple desarmé, et battu, voire qui ne
		sçauroit estre plus vaincu, ny sousmis qu’il est? S’il est honteux de blesser un
		mort, quel honneur peux-tu attendre par les nouvelles playes que tu
		veux faire à ce peuple, desja mort, et sans force? Que ce soit
		pour raffermir ta domination, aye pour agreable, ô grand roy, que
		je te die que ce seroit une execrable cruauté de vouloir exterminer
		tous les peuples d’Italie; outre que, quand ils auroient tous passé au
		fil de ton espée, tu ne serois pour cela en plus grande asseurance
		qu tu es, ayant encores contre toy les armes animées de la nouvelle
		Rome, de toute l’Asie, de l’Afrique, et de tout le reste de l’Europe, dont
		l’Italie n’est qu’une des moindres parties. Juge, grand roy, quelle
		apparence il y a qu’une force humaine puisse surmonter tant de
		provinces, vaincre tant de roys, et acquerir [471/472] pour dire
		ainsi, tant de mondes, car tels peut-on nommer les royaumes, et
		l’immense estendue de l’empire Romain. De sorte que la ruine d’Italie
		ne te peut profiter qu’à te rendre hay des hommes, et du Ciel:
		des hommes, qui voudront vanger l’outrage que tu auras fait à cette
		Rome, chef de toute la terre; et du Ciel qui ne peust qu’estre
		offencé de voir la ruyne de la ville qu’il a esleue pour le miracle du monde, et
		en laquelle il a faict paroistre de se plaire, s’il y a quelque chose
		parmy les hommes en laquelle il ayt pris plaisir. Que s’il te plaist
		d’avoir toutes ces choses devant les yeux, tu verras
		bien qu’il seroit beaucoup meilleur de te rendre amys et obligez mes
		deux freres et leurs empires, reconfirmant par une bonne intelligence
		d’aliance qui est desja entre vous. Et quoy, seigneur, pourquoy m’as-tu
		fait l’honneur de me vouloir pour ta femme? Estoit-ce pour estre
		ennemy de mes freres? Estoit-ce pour ruiner ma patrie? Estoit-ce pour voir
		mes parens et amis, menez esclaves en triomphe dans un pays estranger? O
		quelles funestes nopces furent les miennes, et combien eust-il mieux
		valu que le jour de la prise de ma ville eust esté le dernier de ma vie!</p>
		<p>A ce mot, ceste belle et sage princesse toute couverte de larmes, se
		laissa cheoir aux genoux d Ataulfe, les luy embrasse et serre avec tant
		de sanglots, que la pitié que le roy eut d’elle, surmonta la
		cruauté de son naturel, et l’attendrit de sorte que, la relevant, et la baisant,
		il luy dit: Cesse tes pleurs, Placidie, je te donne ta ville et ta
		patrie, et pour faire paroistre combien je desire ton contentement, je
		te jure par l’ame de mon pere, que je ne tourneray jamais mes armes
		contre tes freres, desquels à ta consideration je veux estre amy.</p>
		<p>Le roy Goth, attendry et vaincu de ceste sorte, fait la paix avec
		Honorius, et sort d’Italie pour retourner dans les provinces qui
		avaient desja esté accordées à Alaric, son
		predecesseur. Mais son peuple qui estoit tout martial, et qui depuis tant d’années
		estoit nourry parmy les armes, ne pouvant souffrir de vivre en paix, le fit en
		fin mourir par une sedition publique. Vous pouvez croire que le peril
		que Placidie courut à cette fois, ne fut pas moindre que celuy
		de la prise de Rome, car une sedition populaire est comme un torrent qui
		emporte tout ce qui se renconrte en son chemin. Toutesfois ceste sage
		princesse qui avoit preveu ce danger de longue main y avoit pourveu le
		mieux qui luy avoit [472/473] esté possible, ayant obligé les
		principaux de l’armée par tous les bons offices qu’elle avoit
		pû. Et d’effet, tant qu’elle demeura avec eux, elle fut tousjours
		honorée, et aymée plus que roine qu’ils eussent jamais eue. Or ce courage
		genereux ne se perdit pas par la mort du roy son mary, ny moins la
		volonté qu’elle avoit de servir à sa patrie et à ses freres; au
		contraire se roidissant contre le malheur, elle fit en sorte qu’un grand prince
		d’entre les Goths, et de l’amitié duquel elle estoit fort
		asseurée, fut esleu roy. Il s’appeloit Sigeric.</p>
		<p>Celuy-cy recognoissant l’obligation qu’il avoit à la sage
		Placidie, et de plus que pour l’establissement de sa couronne, l’amitié des
		empereurs Romains, luy estoit tres necessaire, l’embrassa avec tant
		d’affection, qu’il s’acquit la haine de son armée, qui fut cause
		que dans peu de temps ils le massacrerent comme Ataulfe. Mais la genereuse
		roine ne pouvant estre vaincue du malheur, ny lassée de
		travailler pour le bien et la seureté de l’empire, fit encore de telle sorte que
		Walia fut esleu roy. Ce Walia estoit un grand et sage capitaine qui ayant
		devant les yeux l’exemple des deux rois, ses predecesseurs, se resolut
		de se servir de la prudence, pour eviter une semblable fin. Il fait
		donc semblant au commencement d’estre le plus grand ennemy de l’empire,
		fait de grands preparatifs pour l’attaquer et faignant d’estre mal avec
		la sage Placidie, envoye denoncer la guerre à son frere qui
		estant adverty sous-main par sa sœur, fait de son costé courage des
		bruit d’une armée infinite, qu’il preparoit contre les Goths, et
		espouvanta de sorte ces barbares par l’aide de Walia qu’en fin le peuple mesme
		demanda la paix, qui fut conclue au grand contentement de Placidie, qui
		voyant l’empire asseuré de ce costé, desira de sortir
		d’entre leurs mains, et se retirer en Italie, où elle fut receue de son frere,
		et de tout le peuple, tout ainsi que si c’eust esté un grand chef de
		guerre à qui le triomphe eust esté decerné. Il sembla qu’en ce
		temps la fortune fut lasse de travailler cette sage
		princesse, d’autant que retournée en Italie, elle fut aimée et honorée
		de chacun, et mesme de Honorius son frere, qui se ressouvenant du soing
		qu’elle avait eu de delivrer l’empire des armes des Goths, et combien
		luy et toute l’Europe luy estoient redevables, resolut, voyant qu’il
		estoit sans enfans, de la marier avec celuy qu’il vouloit associer à
		l’empire, afin qu’elle fust apres luy maistresse de estats, qu’elle
		avoit si prudemment et si lon- [473/474] guement conservez. En ce dessein
		il jetta l’œil sur l’un des plus grands capitaines de son armée,
		et duquel la valeur et la sage conduite recogneue de chacun le rendoient
		veritablement digne de commander. Il s’appeloit Constance, homme qui
		estoit de race tres-ancienne, et de vertu tres-recommandable. Vous en
		pouvez voir le pourtraict aupres de celuy de Placidie, dans lequel vous
		lirez une grandeur d’esprit et de courage, qui n’est pas commune. Et
		sans mentir, ç’a esté un des plus grands personnages que l’empire ayt
		eu de long temps auparavant. C’est donc à celuy-cy qu’Honorius
		donne sa sœur, et en mesme temps l’envoie en Espagne, avec une grande
		armée contre les Alains, les Suéves, et les Vandales qui l’occupoient
		presque entierement. Le bon roy Walia sçachant que Constance estoit mary
		de la sage Placidie, l’assista de toutes ses forces, et luy-mesme le
		suivit en personne, et cela fut cause qu’à son retour Constance
		fit donner l’Aquitaine audit Walia, où depuis il vesquit en repos et
		en bonne intelligence avec les Romains. Ce grand Constance d’abord
		surmonta les Alains, et tua leur roy, nommé Acaces, vainquit les
		Suéves, qui s’estoient saisis de la Meride. Et ne faut point
		douter que les Vandales n’eussent esté chassez de la Betique, que de leur
		nom, ils appelloient Vandalousie, n’eust esté la revolte qu’Attalus avoit
		faicte à Rome, pour estre declaré empereur, voyant qu’Honorius
		n’avoit point d’enfans, et ne nommoit point de successeur. Car Constance laissant
		imparfaite l’entreprise d’Espagne s’en vint à Rome, où il
		prit ce sediteux, et le confina dans l’Hippodrome; dequoy Honorius fut si
		satisfait qu’il l’associa à l’empire, et le declara Auguste. Et
		tout ainsi que la fortune n’envoye que fort rarement un malheur tout
		seul, de mesme elle ne se contente guiere de donner un bien qui ne soit
		suivy de quelque autre. Voilà donc Constance vaincueur en
		Espagne, triomphant à Rome, et associé à l’empire: elle
		veut encore luy faire une grande faveur, et qui ne fut pas moindre que les precedentes, en
		luy donnant deux enfans de sa chere et tant estimée Placidie,
		à sçavoir, Valentinian et Honorique, desquels j’ay esté
		curieux d’avoir les pourtraicts. Voilà celuy de Valentinian vis à vis
		d’Eudoxe sa femme, fille de l’empereur Arcadius, et celuy d’Honorique aupres
		d’Attila, qu’elle suivit en Pannonie, apres l’avoir espousé.
		Voilà donc Placidie et Constance au supréme degré
		de leur félicité, lors que la fortune fit ressentir à ceste sage princesse,
		[474/475] qu’elle avoit bien fait tréve avec elle pour quelque temps, mais
		non pas la paix. Car sur le point que son cher mary preparoit une grande
		armée pour remettre entierement l’Espagne sous l’empire, il fut
		atteint d’une si violente maladie, qu’en peu de jours il mourut, donnant bien
		par là cognoissance que la fortune ennemie de la vertu, la
		laisse en repos le moins qu’elle peut. Il est vray que d’autant que le Ciel
		permet bien que le vertueux soit travaillé mais non pas
		accablé, ceste sage princesse eut de grandes consolations, en ce que sa perte qui fut
		commune fut aussi plainte, et regrettée d’une commune voix par
		tout l’empire, et que le regrets estoient meslez de tant de louanges, que
		jamais prince n’en receut davantage. Mais sur toutes la consolation fut
		tres-grande des deux enfans que son mary luy avoit laissez, qu’elle fit
		eslever, et instruire le plus soigneusement qui luy fut possible.</p>
		<p>Il y avoit en ce temps-là, dans l’armée, un tres-sage et
		vaillant capitaine, qui se nommoit Ætius, fils de ce Gaudens, qui fut
		tué en Gaule par les soldats. J’advoue que je suis partial pour luy, parce
		qu’ayant fait la guerre fort long temps dans les provinces voisines,
		nous n’avons jamais receu incommodité de luy ny de ses armes. Au
		contraire j’ay recogneu en luy tant de bonne volonté pour nostre
		conservation, que veritablement tous les Gaulois luy doivent estre
		obligez. Pour ce suject je fus curieux d’avoir son pourtrait, que j’ay
		mis contre celuy d’Attila, parce que ce fut luy qui chassa ce fleau de
		Dieu des Gaules. Vous voyez bien à ce nez acquilin sa generosité, à ce
		front large et coupé de rides, sa prudence, et à ses yeux
		vifs et ardans sa vigilance et sa promptitude. Et à la verité,
		c’estoit un des plus prudens et des plus vaillans hommes de son temps, prevoyant les
		choses avant presque qu’il y en eust aucune apparence, plein de
		courtoisie, et de telle sorte liberal, qu’à l’imitation
		d’Alexandre, il ne se reservoit que l’esperance. Or celuy-cy fut esleu par Honorius,
		pour achever l’entreprise d’Espagne, à quoy l’advis de Placidie
		eut beaucoup de pouvoir. Elle en avoit une tres-bonne opinion par le
		rapport que Constance luy en avoit fait. Mais combien est l’homme
		miserable, d’estre au jugement des hommes! Si vous y vivez sans
		reputation, et que vos effets ne respondent incontinent à l’opinion que
		l’on a conçue de vous, vous estes soupçonné de n’y
		pas marcher rondement. Et le pis est, quand il en faut rendre conte à une
		personne qui n’en a point d’experience. [475/476] Ce fut le malheur de ce grand
		personnage qui, pensant s’en aller en Espagne sans sejourner en Gaule,
		fut bien deceu, trouvant les Bourguignons qui se vouloient saisir du
		païs des Eduois, et des Sequanois, et les Francs qui conduits par
		Faramond leur roy, avoient passé le Rhin, et se vouloient loger
		en Gaule. II fut contraint, comme au danger plus proche, de tourner teste
		à ceux-cy, avant que de passer outre; ce qu’il fit si heureusement,
		qu’il renvoia les Bourguignons au lieu d’où ils estoient partis,
		et contraignit les Francs de repasser les rives du Rhin, où pour
		lors ils s’arresterent, non pas toutesfois sans plusieurs dangereux combats,
		comme l’on peut penser, puis que les Francs sont entre tous les peuples
		septentrionaux, les plus belliqueux et les plus aguerris, et ausquels
		la fortune promet une aussi belle part aux Gaules, tant pour leur
		vaillance, que pour leur courtoisie, mais plus encores pour la
		conformite de leurs mœurs et humeurs avec celle des Gaulois, et de
		leurs loix, polices et religion, qui est teile qu’il est ayse à
		cognoistre à ceux qui le veulent remarquer, que veritablement ce n’a
		este autrefois qu’un peuple, et que ces Francs de leur extraction sont
		Gaulois, mais sortis de nos terres pour quelque conqueste, ou pour les
		descharger du temps de Sigovese, et Belovese, de Breme ou d’autres.
		Mais quoy que c’en fust pour ce coup, Faramond repassa le Rhin, et fut
		contraint de s’arrester par la prudence et valeur d’Aetius, qui
		toutesfois sentit bien l’effort de ces guerriers, puis qu’encore que
		victorieux, il demeura de sorte debilite, que quand il fut passe en
		Espagne, il se trouva beaucoup plus foible que ceux qu’il alloit
		attaquer, parce que les Vandales fortifiez dans la Betique, sous la
		conduite de Genseric, s’estoient rendus fort puissans. Les Suéves et
		les Alains estoient rentrez dans la Meride, et s’y estoient logez, et
		les Goths depuis la mort de Walia, ayant perdu la bonne volonte qu’ils
		portoient à l’empire, et ne pouvant se contenir dans les limites de
		l’Aquitaine, s’estoient eslargis en Espagne, de sorte que ce que les
		Romains y tenoient estoit la moindre partie, qui contraignit ce grand
		capitaine, voyant les forces ennemies sur­passer de beaucoup les
		siennes, de les surmonter plustost par prudence que par l’effort des
		armes, faisant dessein de les rendre ennemies entre eux, et de
		temporiser, jusques à ce qu’il vid son advantage, et ne rien
		hazarder mal à propos.</p>
		<p>Mais Honorius qui ayant desja veu comme Aetius avoit chassé les
		Bourguignons, et les Francs, s’estoit persuadé, qu’aussi tost [476/477] qu’il
		auroit nouvelle de son arrivée en Espagne, il recevroit ensemble
		celle de la deffaite des Vandales, Suéves, Alains et Goths voyant ceste
		longueur, le soupconna, et eut opinion qu’il s’entendoit avec eux. Ce
		prince estoit timide, et nonchalant pour les choses de la guerre, et
		qui jamais n’avoit vesti le harnois de sorte qu’il n’en sçavoit
		rien de veue, mais seulement mesuroit toute chose aux evenemens heureux du
		grand Theodose, ou de ceux qui souz Constance luy estoient arrivez, si
		bien qu’entrant en meffiance de Aetius, il le renvoya querir, et mit
		Castinus en sa place. Ce Castinus estoit l’un des plus grands amis de
		Aetius et cela fut cause que les affaires de l’empire s’en firent mieux
		parce qu’il luy donna toutes les meilleures instructions qu’il
		pût, et luy ouvrit tous ses desseins, et les moyens de les executer. Cependant
		il s’en retourna à Rome, où il rendit conte a Honorius de
		son administration. Mais recognoissant que l’empereur estoit entré
		en soupçon de luy, il se retira en sa maison, comme per­sonne
		privée, où voyant depuis que ce soupçon au lieu de diminuer s’augmentoit de
		jour à utre, et que l’on vouloit mesme attenter a sa vie, il fut contraint de
		se sauver en Pannonie parmy les Huns, et les Gepides. Et ce qui le fit
		recourre plustost à ceux-cy, qu’à tous autres, fut une tres-prudente
		consideration; car s’il se fust retire vers les Francs, Bourguignons,
		Goths, Visigoths, ou Vandales, on eust dit que l’empereur l’avoit
		soupçonné à juste cause, et qu’il avoit de longue
		main contracté amitié
		avec eux, mais cela ne se pouvoit dire, des Huns, et Gepides,’ qui
		n’estoient encor presque cognus du peuple Romain. Et d’effect, ils ne
		faisoient que sortir de leurs froides et horribles demeures, pour
		entrer en la Pannonie, invitez à ceste entreprise par l’heureux succez des Goths.</p>
		<p>Placidie, infiniment offencée contre son frere, tant pour la
		perte qu’il avoit faite de Aetius, que pour sa mauvaise conduitte en tout le
		reste, resolut de se retirer en Constantinople, vers son nepveu
		Theodose, où elle fust allée dés long-temps,
		n’eust esté qu’Arcadius,
		son frere, venant à mourir, avoit remis son fils Theodose entre
		les mains d’Isdigerde roy des Perses et des Parthes, qu’il avoit esleu pour
		son tuteur, parce qu’encor qu’il fust son amy et son confederé,
		toutesfois ces peuples avoient esté de tout temps ennemis de
		l’empire, et elle ne pouvoit trou-ver bon que des estrangers gouvernassent son
		nepveu. Toutesfois Isdigerde se monstra tres-homme de bien en
		ceste occasion, [477/478] et parce qu’il n’y pouvoit aller en personne,
		il envoya à Constantinople un tres grand capitaine pour
		gouverneur de la personne et de Testat de ce jeune prince, qui pour lors ne pouvoit
		avoir que huict ans: ce Parthe se nommoit Antiochus, homme qui
		s’acquitta si bien de la charge qui luy avoit esté
		donnée, que son administration fut sans reproche.</p>
		<p>Si vous tournez l’oeil deçà, vous verrez le pourtraict
		d’Isdigerde, pres de celuy d’Arcadius, auquel il tend la main; et aux pieds de
		Theodose second, voilà son sage et bien-ayme gouverneur
		Antiochus, à la physionomie de ce dernier on juge bien que veritablement c’estoit un
		homme rond, et sans ambition.</p>
		<p>De fortune, quelque temps auparavant qu’Honorius, ne se ressouvenant
		plus des obligations qu’ il avoit à sa sœur, luy donnast
		occasion de laisser l’Italie, Theodose, son nepveu, se trouva hors de tuteile, qui
		fut cause qu’elle se resolut plus aysément de s’en aller, et
		emmena avec elle ses enfans. Et d’autant que ceste sage princesse estoit
		infiniment aymée, et que le jeune Valentinian commençoit
		de donner une grande esperance de luy, plusieurs des senateurs, et des chevaliers
		mirent leurs jeunes enfans avec luy, pour luy faire Service. Dequoy
		Placidie fut tres-aise, pour obliger par ainsi les principaux seigneurs
		Romains à ses enfans. Entre autres Ursace, fils d’un des
		principaux chevaliers: je nomme celuy-cy, parce que
		depuis il fit la vengeance de la mort de Valentinian.</p>
		<p>Silvandre alors interrompant le druide: Pardonnez-moy, dit-il, mon
		pere, si je vous interromps, car il faut que je vous die, que si vous
		parlez de cet Ursace qui tua Maxime, il n’y a personne en ceste trouppe
		qui en puisse dire plus de particularitez que moy, parce qu’estant aux
		escholes des Massiliens, de fortune son vaisseau s’eschoua en une
		coste, où je croy qu’il fust mort et son amy Olimbre, sans le
		secours que quelques-uns de mes compagnons et moy luy donnasmes, et depuis
		attendant que son vaisseau se refist, il me raconta des particularitez
		de sa vie, qu’il seroit bien mal-aise de sçavoir d’autre que de luy.</p>
		<p>– C’est de celuy-là mesme; dit Adamas, de qui je parle, et
		quand vous aurez entendu ce que je veux dire de la fortune de la sage Placidie, je
		m’asseure que ceste trouppe sera bien aise d’ouyr ce que vous en
		sçavez. Mais pour reprendre ce que nous avons laissé,
		sçachez donc que, cependant qu’ Honorius vivoit [478/479] de ceste sorte en Italie,
		Aetius qui estoit en Pannonie, ne demeuroit pas inutile; au contraire,
		d’autant qu’une des plus douces pensées de celuy qui est
		offencé, c’est celle de la vengeance, estant homme comme les autres, et d’autant plus
		sensible, qu’ il luy sembloit que l’empereur luy faisoit cet outrage
		plus injustement, il ne put estre exempt du desir de faire repentir
		Honorius de l’avoir traicté de ceste sorte. Et parce qu’il
		estoit homme de qui le nom avoit par tout une grande reputation, il persuada
		aysément ce qu’il voulut à ces barbares, leur
		representant com-bien c’estoit chose facile d’entreprendre sur l’Italie, et mesmes avec des
		intelligences qu’il y avoit; pour leur en donner plus d’envie, leur
		racontoit les richesses, et les thresors de l’empereur et des particuliers.</p>
		<p>Ces peuples qui ne desiroient rien tant que de changer de demeure,
		oyant la fertilité et les richesses d’Italie, brusloient de
		desir d’y entrer, et lors qu’ils s’apprestoient, et que sans doute ils l’eussent
		inondée d’un nombre infiny, il sembla que Dieu pour ce coup en
		eust pitié, et destouma cest orage ailleurs par la mort de l’Empereur
		Honorius, parce que Aetius, qui ne vouloit point de mal à
		l’Italie, mais à Honorius seulement, oyant les nouvelles de sa mort,
		changea incontinent de dessein, et fit entendre à ces barbares qu’il
		estoit necessaire qu’il allast à Rome, pour voir de quelle sorte elle
		estoit disposée, et quelles forces il y avoit. Eux qui ne s’estoient
		esmeus qu’ à son rapport, trouverent bon qu’il s’y acheminast avec
		promesses reciproques, de toutes sortes de secours et d’assistance. II y vint
		donc, et s’assurant sur l’ami-tie de Castinus, faisoit dessein de se
		faire empereur; mais trouvant la faction d’Honorius encore tres-grande,
		et craignant un grand capitaine nommé Boniface, qui avoit les forces
		d’Afrique, mais plus encore le jeune empereur Theodose, il aima mieux
		faire sonder le gué à un nommé Jean, qui avoit esté premier secretaire
		d’Honorius, avec lequel il avoit tousjours eu tres-bonne intelligence.
		II luy fait donc prendre le titre d’empereur, et
		sous son nom dispose et ordonne toutes choses.</p>
		<p>Et certes il fit bien paroistre en cela qu’il estoit prudent, car
		Theodose n’approuvant point ce Jean, declare Valentinian son cousin
		germain empereur d’Occident; et d’autant qu’il sçavoit bien que
		le meilleur sceptre des empereurs estoit la force des armes, il dresse une
		puissante armée qu’il envoye en Italie soubs la conduitte de
		Artabure. C’estoit un capitaine tres experimenté, [479/480] comme il fit
		bien paroistre à Castinus; toutesfois la mer luy fut si
		contraire que l’orage le jetta contre la coste de Ravenne, où son vaisseau se
		trouva seul, qui se brisa contre un escueil. Ce fut tout ce qu’il put faire
		que de gaigner le bord, où il fut incontinent pris par ceux qui
		gardoient le rivage, et conduit à Jean qui le retint prisonnier
		à Ravenne. Le reste de l’armée avoit esté escarté en
		divers lieux, mais Aspar, fils d’Artabure, qui avoit accompagné son pere en ceste
		expedition, de fortune n’estant pas dans le mesme vaisseau, lors que
		l’orage fut cessé, et qu’il sceut la fortune de son pere,
		ramassa tout ce qu’il put de I’armée et, mettant pied à terre de
		nuict, fut comme miraculeusement mené dans Ravenne avec toutes ses forces, par un
		conduit, duquel ceux de la ville ne se donnoient garde, et le jour
		estant venu, il prit Jean, luy fit trancher la teste au milieu de la
		place et delivra son pere.</p>
		<p>Presque en mesme temps, la sage Placidie arrive à Ravenne avec
		le jeune empereur son fils, où peu de jours apres les choses luy
		succederent, tout ainsi qu’elle eust sceu desirer, par ce que Castinus qui revenoit
		d’Espagne, ne sçachant encor l’accident de Jean, pensoit joindre
		ses forces avec celles de son amy Aetius, et de leur empereur, et pour cet
		effect, venoit à grandes journées, dequoy Placidie estant
		advertie, pour empescher que cela ne fust, envoye Artabure sur le chemin, qui le
		rencontrant à Verceil, luy donna la bataille, deffit son
		armée, et le mena prisonnier à Ravenne. Et comme si le Ciel eust voulu
		entierement asseurer d’abord l’empire de Valentinian, Aetius qui estoit à
		Rome, attendant les forces de Castinus, et celles des Huns et Gepides, fut
		pris prisonnier par les partisans d’Honorius, qui le conduisirent a
		Ravenne, entre les mains de Placidie.</p>
		<p>Ce fut en ceste occasion que ceste grande princesse fit paroistre que
		veritablement elle avoit un esprit genereux, et avec beaucoup de
		prudence; car au lieu de se vanger de ces deux grands personnages par
		leur mort, elle pensa que ce seroit un grand advantage à
		Valentinian, si elle les luy pouvoit acquerir pour fideles serviteurs. Quant
		à Castinus, elle ne l’aimoit pas beaucoup, et luy sembloit qu’avec fort
		peu de raison, il s’estoit soustrait de l’obeyssance de l’empire; de
		sorte que peut-estre luy eust-elle esté plus rude, n’eust esté la
		consideration qu’elle eust de l’amitie qui estoit entre luy et Aetius,
		duquel elle sçavoit le jugement, l’experience et la valeur, et
		qu’elle cognoissoit pouvoir estre tres- [480/481] utile à son fils,
		à cause de la grande creance que les Huns, et les Gepides avoient en luy, qui par
		son conseil avoient fait de grands preparatifs pour entrer en Italie,
		et desja commençoient de marcher. De plus, elle consideroit qu’Honorius
		par ses soupçons luy avoit donné occasion de laisser son service, et
		pour conserver sa vie, de se retirer parmy ces barbares, desquels elle
		redoutoit infiniment les forces à l’avenement de son fils à l’empire.</p>
		<p>Toutes ces choses donc longuement considerées, elle pensa que si
		elle faisoit punir Castinus, elle offenceroit merveilleusement Aetius, pour
		l’amitié qu’il luy portoit, et qu’au contraire tenant en seure
		garde Castinus, ce seroit donner occasion à l’autre de faire mieux son
		devoir, le contregageant presque par la vie de son amy. En ceste
		resolution elle met en prison Castinus dans l’Hippodrome, d’où
		peu de temps apres elle le sortit pour obliger davantage Aetius; auquel
		cependant elle donne toute liberté, luy fait des graces, au lieu
		de luy donner des chastimens, l’excuse de tout ce qu’il a fait, remettant
		l’erreur sur les soupçons mal fondez d’Honorius, et ne se
		contentant point de le remettre en ses premieres charges et offices, elle faict en
		sorte que Valentinian le fait patrice, et ayant pris asseurance de luy
		par sa parole l’en-voye general en Gaule, contre les diverses nations
		qui l’occupoient. Avant que de s’y acheminer, pour preuve de sa
		fidelité, il fait en sorte que les Huns et Gepides qui
		s’estoient acheminez pour entrer en Italie, rebrossent chemin, et retournent en
		Pannonie. Et dés qu’il fut en Gaule, il fait lever le siege
		d’Achilla, que Thierry fils de Walia, le bon amy de l’empire, avoit mis devant, et
		reduit la place en tresgrande necessité. Puis se tournant contre
		les Bourguignons, les retient dans les limites que 1’empereur leur avoit
		données; et pour les Francs, ne pouvant empescher qu’ils ne
		fissent quelque progrez sous leur roy Clodion, pour le moins il leur donna tant
		de peine qu’ils ne gaignerent en ce temps-là de la Gaule, que
		fort peu autour du Rhin. Et parce que la Bretaigne ne pouvoit resister aux
		Pictes, quoy que les Romains y eussent fait un grand rempart en forme
		de muraille, pour deffendre la Bretaigne des courses de ces peuples
		voisins et ennemis, il y envoya Galvion, avec la legion qui pour lors estoit dans Paris.</p>
		<p>Jusques icy toutes choses arrivoient à souhait à la sage
		Placidie, et à l’empereur son fils. Mais Boniface fut le premier qui commença,
		en se ruynant, de faire perdre et l’Afrique, et l’Espagne. [481/482]</p>
		<p>Ce Boniface estoit gouverneur d’Afrique, et hayssoit infiniment
		Castinus et par consequent Aetius. Sçachant de quelle sorte
		Placidie les avoit traictez, et le grand pouvoir qu’elle avoit donne à
		Aetius, le faisant patrice, et luy remettant la charge des Gaules, il resolut
		de se soustraire de son obeyssance, et de ceste sorte ne voulut,
		suivant ses commandemens, s’en revenir à Rome, dequoy estant
		fort offencée, elle fit en sorte que Mahortius y fust envoyé
		avec une forte armée. Quelques uns soupçonnoient qu’ Aetius y usa
		d’artifice pour le ruyner aupres de Placidie et de l’empereur; tant y a que Mahortius
		ayant esté deffaict par Boniface, Valentinian y envoya
		Sisulphus, duquel vous pouvez voir icy le pourtraict soubs celuy de Valentinian.</p>
		<p>J’ay esté curieux de l’avoir, tant pour sa valeur et prudence,
		que pour la fidelité qu’il a tousjours conservée à son
		maistre, me semblant que ces perfections le rendoient digne d’estre mis au rang des hommes plus
		illustres. Or ce Sisulphus se saisit d’abord de Carthage, et
		contraignit Boniface de s’enfuyr en la Mauritanie Cesarienne, où
		ne se trouvant encor asseuré, il appella Genseric roy des Vandales,
		qui pour lors estoit en la Betique. Ce Vandale fut tres-ayse de sortir
		d’Espagne, parce que les Goths, sous Thierry leur roy, ne pouvant
		s’eslargir en Gaule à cause d’ Aetius, et toutesfois n’ayant
		assez de terre pour le grand nombre de gens qu’ils avoient, s’estoient en ce
		temps là jettez avec une multitude tres-grande de peuple sur la
		Betique, et tourmentoient de sorte les Vandales qu’ils ne la pouvoient
		plus deffendre. Et lors que Boniface offrit à Genseric de
		partager l’Afrique avec luy, il estoit reduit à tel point qu’il ne
		sçavoit de quel costé se tourner. II prend donc le party que Boniface luy
		presente. II quitte la Betique, qui depuis fut tousjours
		appellée Vandalousie, et passe en Afrique avec femme et enfans, mais il apprit
		bien à Boniface que c’est que de se fier aux barbares. Car aussi
		tost qu’il fut en Afrique, il se saisit de la Mauritanie, et reduit le
		pauvre Boniface en des montagnes inaccessibles, et puis s’accorde avec
		les Romains, à condition que ce qu’il avoit osté à
		Boniface luy demeureroit. Valentinian y consent librement, et pensant que le reste
		de l’Afrique luy estoit tres-asseuré par la paix nouvellement
		faite avec le Vandale, il retire le vaillant Sisulphus de Carthage pour s’en
		servir aux occasions qui se presentoient en Italie, et en Gaule, mais
		Genseric ne luy tirit pas mieux sa parolle qu’il avoit faict à
		Boniface. Car Sisulphus n’est pas si tost en [482/483] Italie, avec
		toutes ses legions, que le Vandale se saisit de Carthage, et chassa les
		Romains de tout le reste de l’Afrique, de sorte que ceste grande ville
		fut soustraite de l’empire, dix et neuf siecles et demy apres que le
		grand Scipion l’eust surmontée et acquise à sa Republique.</p>
		<p>En ce mesme temps vivoit en une ville d’Afrique nommée Iponne,
		un tres-grand et vertueux personnage, tant pour la bonte de ses mœurs,
		que pour sa profonde doctrine, nommé Augustin, tres-grand amy de
		Boniface, et qui n’adoroit qu’ un seul Teutates. Et quoy qu’ il fut
		different de la religion que nous tenons, si en estoit-il beaucoup plus
		approchant que les anciens Romains, car il faisoit le sacrifice du pain
		et du vin comme nous, et ne recevoit en façon quelconque la
		pluralité des dieux, et sur tout reveroit ceste Vierge qui doit enfanter,
		à laquelle il y a tant de siecles que nous avons dedié un autel
		dans l’antre des Carnutes.</p>
		<p>Mais pour revenir à nostre discours, il sembla qu’en ce
		temps-là le grand Dieu voulut changer les peuples d’un pays en l’autre, et
		principalement en Europe. Car le regne des Vandales print alors
		commencement en Afrique; celuy des Visigoths en Espagne, parce qu’
		aussi tost que les Vandales en sortirent, ils y entrerent et s’y
		establirent; celuy des Anglois, en la grande Bretagne, d’autant que
		Galvion ayant esté r’appelé par l’empereur, pour
		l’envoyer en Afrique, les Pictes tourmenterent de telle sorte ce royaume, que les Bretons
		furent contraincts d’appeller à leurs secours les seigneurs Anglois,
		qui depuis s’en sont rendus les maistres; celuy aussi des Francs, qui
		soubs Clodion avoient franchy le Rhin, et qui bien tost apres soubs
		Merovée, s’establirent où ils sont maintenant. Voilà, sages bergers,
		comme le Ciel, quand il luy plaist, change les regnes, et les dominations.</p>
		<p>Or la sage et prudente Placidie, qui se sentoit desjà
		surchargée d’un grand aage, et qui avoit esprouvé tant de grandes et diverses
		fortunes, voyant bien que desormais elle ne pourroit supporter le faix des
		grandes affaires qu’elle prevoyoit devoir arriver sur les bras de
		Valentinian; desira infiniment de le voir marié, comme des
		long-temps elle, avoit resolu, avec la fille de son nepveu Theodose,
		qui avoit tousjours eu ceste mesme intention, et fit en sorte que
		Valentinian s’en alla en Constantinople, où les nopces furent
		faictes au grand contentement de Theodose et de Placidie. De Theodose: parce
		qu’il voyoit sa fille imperatrice, qui estoit [483/484] ce qu’il avoit
		le plus desiré. Et de Placidie: d’autant qu’elle eut opinion
		que ceste alliance assureroit davantage son fils contre tous ses ennemis, et
		obligeroit Theodose de luy donner secours en toutes occasions qui se
		presenteroient, comme elle veid avant que son fils revint de
		Constantinople, parce qu’ avec sa fille Eudoxe, il envoya aussi une
		grande armée pour servir Valentinian en tout ce qu’il auroit affaire.</p>
		<p>Voilà, sages bergers, la vie que vous avez desiré
		d’entendre, qui à la verité est si pleine de divers accidents, qu’il se peut dire que
		Placidie de son temps a esté la butte de la bonne et mauvaise
		fortune. Car si elle a esté fille, sœur, femme, mere et tante
		d’empereur, elle s’est veue aussi prise par les barbares, et a eu occasion de regretter
		la mort de la pluspart de ceux qu’elle a le plus aymez. En fin
		toutesfois nous la pouvons dire heureuse, puis qu’elle est morte en
		Rome, mere d’un empereur, qui l’aymoit et l’honoroit ainsi qu’il estoit
		obligé, et de plus regrettée de tout l’empire, pour sa
		prudence et sa bonté, car elle mourut presque incontinent que son fils fut
		revenu en Italie avec sa femme.</p>
		<p>Adamas finit de cette sorte son discours; qui fut cause que toute la
		trouppe admirant la vertu de ceste grande princesse, jetta plus
		particulierement la veue sur elle, considerant les traits de son
		visage. Mais Alexis qui se ressouvenoit de ce que Silvandre avoit dit
		de la belle Eudoxe, desireuse de sçavoir s’il avait ouy raconter
		ceste histoire, comme elle l’avoit apprise de la bouche mesme d’Ursace, ainsi
		qu’elle avoit commencé de dire à Leonide, lors que Adamas
		les avoit interrompues, elle dit assez bas à la nymphe, qu’elle fist en
		sorte que le berger s’acquittast de sa promesse, qu’aussi bien il estoit tard, et
		que le sage Adamas ne permettroit pas à ces vieux pasteurs de
		s’en aller, que le lendemain. Leonide qui desiroit de complaire à
		Alexis, en tout ce qui luy estoit possible, et qui de son costé estoit bien
		aise d’ouyr parier Silvandre, et d’apprendre ces particularitez d’Eudoxe, le
		somma de sa parole. Et parce qu’il s’excusoit sur le peu de jour qui
		leur restoit, Adamas luy respondit qu’il ne prist pas ceste excuse,
		parce qu’il ne permettoit que l’on se retirast si tard de chez luy, et
		qu’il vouloit jouyr de leur compagnie pour tout ce jour. Diamis,
		Phocion, et Tircis en firent quelque difficulté, mais Hylas fut
		celuy qui accepta le premier ceste semonce; et se tournant vers Adamas, luy
		dit: Que quant à luy, il estoit d’advis que ceux qui s’en
		vouloient aller, s’en allassent, et qu’il [484/485]</p>
	</div>
	<div class="contentl">
		<p>fust permis de demeurer à ceux qui vouloient demeurer; et que</p>
		<p>pour luy il luy promettoit que de bon cœur il luy tiendroit com-</p>
		<p>­pagnie tant qu’ Alexis y seroit. Adamas sousrit des paroles de</p>
		<p>Hylas, et apres l’avoir remercié de sa bonne volonté, au</p>
		<p>nom de sa fille, il se tourna vers les autres et les</p>
		<p>pria, de sorte qu’il leur fut impossible de ne</p>
		<p>luy obeir. Faisant donc apporter des sieges</p>
		<p>pour faire asseoir la compagnie, cha-</p>
		<p>cun prit place, et Silvandre es-</p>
		<p>tant au milieu, commença</p>
		<p>de parier de ceste sorte.</p>
		<p>[485/486]</p>
	</div>

</body><back>
<div>
<p/>
</div>
</back></text></TEI>