<?xml version="1.0" encoding="UTF-8"?>
<?xml-model href="https://raw.githubusercontent.com/cligs/reference/master/tei/standard/cligs.rnc" type="application/relax-ng-compact-syntax"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title type="main">L'Astrée</title>
                <title type="part">L’AUTHEUR AU BERGER CELADON</title>
                <title type="partie">02</title>
                <title type="livre">00</title>
                <author>Honoré d'Urfé</author>
                <respStmt>
                <resp>Establishment of the text</resp>
                <name xml:id="hv">Hugues Vaganay</name>
                <resp>Digitization</resp>
                <name xml:id="rk">Reinhard Krüger et al.</name>
                <resp>TEI-Conversion</resp>
                <name xml:id="cf">Christof Schöch</name>
                </respStmt>
            </titleStmt>
            <publicationStmt>
                <availability status="publicdomain">
                </availability>
                <date>2016</date>
            </publicationStmt>
            <sourceDesc>
                <bibl type="digital-source">Honoré d’Urfé, L’Astrée (1607 sq), édition numérisée, ed. Reinhard Krüger et al., Version 1.0.0. Stuttgart: Universität Stuttgart, 2006-2010. <ref target="http://www.uni-stuttgart.de/romlit/forschung/astree/"></ref>.</bibl>
                <bibl type="print-source">Honoré d’Urfé, L’Astrée, édition en cinq volumes d’Hugues Vaganay. 1925.</bibl>
            </sourceDesc>
        </fileDesc>
        <revisionDesc>
            <change when="2016-11-21" who="#cf">Initial TEI version.</change>
        </revisionDesc>
    </teiHeader>
    <text>
<front>
<div>
<p></p>
</div>
</front>
<body>
<div>
        <head type="partie">L’AUTHEUR AU BERGER CELADON</head>
        <milestone type="space"/>
        <p>C’est une estrange humeur que la tienne, Celadon, de te
        cacher avec tant de peine et d’opinatreté à ta bergère, et de
        désirer avec tant de passion que toute l’Europe sçache
        où tu es, et ce que tu fais. Il vaudroit bien mieux, ce me
        semble, mon berger, que ta seule Astrée le sceust, et que le
        reste de l’univers l’ignorast, car j’ay tousjours ouy dire que les
        sacrifices d’amour se font en secret et avec silence. Tu m’opposes des
        raisons qui pourroient estre recevables en un autre siecle, mais
        certes, en celuy où nous sommes, on se rira plutost de ta peine
        qu’on ne voudra imiter ta fidelité.</p>
        <p>Ne dis-tu pas, que ton amour ne peust jamais estre sans le respect et
        sans l’obéissance? Que la fortune te peut bien priver de tout
        contentement, mais non pas te faire commettre chose qui contrevienne
        à la volonté de celle que tu aymes ou au devoir <pb n="4"/> de
        celuy qui veut se dire amant sans reproche? Que les peines et les
        tourments que tu souffres ne sont que des témoignages glorieux
        de ton amour parfaite? Qu’au milieu des plus cruels supplices tu jouys
        d’un bien extréme, sçachant que tu fais ce que doit faire
        un vray amant? Et bref, que la vie sans la fidelité ne te peut
        estre qu’odieuse, au lieu que ta fidelité sans la vie t’est de
        sorte agreable que tu es marry de n’estre des-jà mort, pour
        laisser à la posterité un honorable
        exemple de constance et d’amour?</p>
        <p>Ah! Berger, que l'aage où nous sommes est bien contraire
        à ton opinion! Car on dit maintenant qu’aymer comme toy, c’est
        aymer à la vieille Gauloise, et comme faisoient les chevaliers
        de la Table-ronde, ou le Beau Tenebreux. Qu’il n’y a plus d’Arc des
        loyaux amants, ny de Chambre deffendue pour recevoir quelque fruict de
        ceste inutile loyauté. Que si toutesfois il y a encores quelques
        chambres qui se puissent appeller deffendues, elles le sont seulement
        à ceux qui aiment comme tu faits, pour chastiment de leur peu de
        courage, et pour preuve de leur peu de bonne fortune.</p>
        <p>Et bref, que l’on tient aujourd’huy des maximes d’estat d’amour bien
        differentes, à sçavoir qu’aymer et jouir de la chose
        aymée, doivent estre des accidens inseparables. Que de servir
        sans recompence sont des tesmoignages de peu de merites. Que de languir
        longuement dans le sein d’une mesme dame, c’est en vouloir tirer
        l’amertume, apres en avoir eu toute la douceur. Que d’obeir à
        celle que l’on ayme, en ce qui nous esloigne de la possession du bien
        desiré, c’est imiter ceux qui vont à contrepied de leur
        chasse. Que d’aymer en divers lieux, c’est estre amant avisé et
        prévoyant. Que de se donner tout à une, c’est se faire
        devorer à un cruel animal, et qui n’a point pitié de
        nous. Et bref, que le change est la vraye nourriture d’une amour
        parfaite et accomplie.</p>
        <p>Or considere, berger, comme tu dois esperer de trouver quelque juge
        favorable parmy ces personnes préocupées d'une opinion si
        differente; et, si tu m’en crois, ne te laisse voir qu’à ton
        Astrée, et te tiens caché à tout autre.</p>
        <p>Mais quoy? tu rejettes mon conseil, et pour toute raison tu me respons
        que tu t’es de sorte dedié à la gloire d’Astrée,
        que les siecles et les opinions des hommes pouvant changer en bien
        aussi bien qu’en mal, tu desires qu’à l’advenir on recognoisse
        <pb n="5"/> quelle a esté la beauté, et la vertu
        d’Astrée, par les effets de ton amour, et par les tourments que
        tu auras endurez. J’advoue, mon berger, ce que tu dis, et qu’il peut
        estre que les amants reviendront à ceste perfection qu’ils
        méprisent maintenant; mais parce que cependant il y en aura
        plusieurs qui te pourront blasmer, mets en ta memoire ce que je
        té vay dire, à fin de leur respondre, s’il en est besoin.</p>
        <p>Accorde leur d’abord sans difficulté, que veritablement tu aimes
        à la façon de ces vieux Gaulois qu’ils te reprochent,
        ainsi que tu les veux ensuivre en tout le reste de tes actions, comme
        ils le pourront aisément reconnoistre s’ils considerent quelle
        est ta religion, quels sont les dieux que tu adores, quels sacrifices
        que tu fais, et bref quelles sont tes moeurs et tes coustumes. Et que
        ces bons vieux Gaulois estoient des personnes sans artifices, qui
        pensoient estre indigne d’un homme d’honneur de jurer et n’observer
        point son serment, qui n’avoient point la parole differente du cœur,
        qui estimoient que l’amour ne pouvoit estre sans le respect, et sans la
        fidelité, qui cherchoient l’entrée du Temple d’amour, par
        celuy de l’honneur, et celuy de l’honneur, par celuy de la vertu. Et
        bref, qui méprisoient et leur vie et leur contentement propre,
        pour ne tacher en rien la pureté de leur affection. Que, quant
        à toy, ayant esté nourry et eslevé parmy ces
        honorables personnes, tu ne peux sans blasme contre venir à une
        si bonne nourriture. Que s’ils veulent aimer comme ceux qui t'ont
        instruit, tu leur serviras de guide tres-asseurée; que s’ils
        veulent continuer en leur erreur comme ils ont fait jusques icy, encor
        ne leur seras-tu point inutile, puis que prenant tes actions au rebours, ils
        pourront tirer de ceste sorte un parfait patron de leur imperfection.</p>
    </div>

</body><back>
<div>
<p/>
</div>
</back></text></TEI>
