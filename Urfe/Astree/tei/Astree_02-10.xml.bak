<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_lite.rnc" type="application/relax-ng-compact-syntax"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title type="main">L'Astrée</title>
                <title type="part">Seconde partie – Livre X</title>
                <title type="partie">02</title>
                <title type="livre">10</title>
                <author>Honoré d'Urfé</author>
                <respStmt>
                <resp>Establishment of the text</resp>
                <name xml:id="hv">Hugues Vaganay</name>
                <resp>Digitization</resp>
                <name xml:id="rk">Reinhard Krüger et al.</name>
                <resp>TEI-Conversion</resp>
                <name xml:id="cf">Christof Schöch</name>
                </respStmt>
            </titleStmt>
            <publicationStmt>
                <availability status="free">
                </availability>
                <date>2016</date>
            </publicationStmt>
            <sourceDesc>
                <bibl type="digital-source">Honoré d’Urfé, L’Astrée (1607 sq), édition numérisée, ed. Reinhard Krüger et al., Version 1.0.0. Stuttgart: Universität Stuttgart, 2006-2010. <ref target="http://www.uni-stuttgart.de/romlit/forschung/astree/"></ref>.</bibl>
                <bibl type="print-source">Honoré d’Urfé, L’Astrée, édition en cinq volumes d’Hugues Vaganay. 1925.</bibl>
            </sourceDesc>
        </fileDesc>
        <revisionDesc>
            <change when="2016-11-21" who="#cf">Initial TEI version.</change>
        </revisionDesc>
    </teiHeader>
    <text>
<front>
<div>
<p></p>
</div>
</front>
<body>
<div>
        <head type="partie">LA SECONDE PARTIE D’ASTRÉE</head>
        <head type="chapitre">LE DIXIESME LIVRE</head>
        <milestone unit="line"/>
        <p>Quant à Leonide, elle marcha avec plus de diligence
        depuis qu’elle eust laissé Chrisante au temple de la Bonne Déesse, parce
        qu’elle desiroit de raconter à son oncle ce qui avoit esté fait pour
        Celadon. Et de fortune elle le rencontra sur une terrasse que quelques sicomores
        couvroient à l’entrée de la maison. Et d’autant qu’il
        s’estonna qu’elle fust venue de si bonne heure, elle luy dit le subject, dont il ne peut
        s’empescher de rire, voyant comme chacun estoit abusé. – J’ay
        pensé, continua la nymphe, que c’estoit un bon sujet pour retirer ce miserable
        berger de la vie qu’il faict; car luy faisant cognoistre que sa
        bergere l’aime et le regrette, sans doute il prendra resolution de la
        voir. Mais je ne luy en ay voulu parler, et m’en suis venu vous trouver
        avant que de le voir, m’asseurant que les raisons que vous luy direz
        mieux que je ne sçaurois faire, et l’amitié et respect
        qu’il vous porte, seront cause que vos paroles auront un plus grand poids. – J’en
        parleray à Celadon, dit le druide, mais je ne sçay si
        nous obtiendrons cela de luy, car il est certain qu’il m’ayme et me porte beaucoup de
        respect en tout, sinon en ce qui concerne son affection, et faut que
        j’advoue que n’eust esté que je crains qu’en le declarant il ne
        s’en aille en quelque autre lieu plus escarté et plus sauvage, il y a
        long temps que j’en eusse desja parlé à la bergere
        Astrée, cognoissant assez
        qu’elle l’ayme; mais la peur que j’ay eu de le perdre
        entierement, m’en a empesché. Il y a deux jours que nous ne
        l’avons veu, aussi bien il est à propos que nous y allions demain;
        nous y ferons tout ce que nous pourrons.</p>
        <p>En ceste resolution, dés que le jour commença de
        paroistre, <pb n="394"/> Leonide fut hors du lict, et Adamas de mesme, de sorte qu’estant peu de
        temps apres habillez, ils se mirent en chemin. Le matin, le berger
        n’esoit point sorty de sa caverne, estant demeuré pensif outre
        mesure de ce qui luy estoit advenu le jour precedent, tres-ayse toutesfois et
        tres-satisfait de la fortune qui luy avoit permis de voir avant sa mort
        ceste belle Astrée. Et considerant que jamais il n’avoit eu tant
        de faveur d’elle qu’en ceste rencontre, hormis lors que jeune enfant il la
        vit au temple de Venus, il s’escrioit: O heureux malheur qui as
        esté plus favorisé que ma meilleure fortune! O
        bonté d’Amour qui, parmy ses plus grandes peines, donne mesme ses plus grands
        contentements! Qui voudroit jamais se retirer de ton obeissance,
        puique tu as un si grand soing de ceux qui sont à toy?</p>
        <p>A ces paroles, il adjousta ces vers.</p>
    </div>
    <div type="contentci">
        <milestone unit="line"/>
        <head type="chapitre">STANCES</head>
        <milestone unit="line"/>
        <p>Belles onde de Lignon que j’enfle de mes pleurs,</p>
        <p>Campagnes qui sçavez quelles sont mes douleurs,</p>
        <p>Tesmoins de mes ennuis, ô Forests solitaires,</p>
        <p>Echo de qui la voix respond à mes accens,</p>
        <p>Air remply de souspirs et de cris languissants,</p>
        <p>Ayez part à mon heur comme à tant de miseres.</p>
        <milestone unit="line"/>
        <p>De tempestes tousjours le mont de Marcilly,</p>
        <p>Quoy qu’il soit eslevé, n’a le dos assailly,</p>
        <p>Tousjours impetueux Lignon ne se courrouce,</p>
        <p>L’espoir de nos moissons ne nous deçoit tousjours,</p>
        <p>Par divers changements s’entresuivent noz jours,</p>
        <p>Et d’un bransle divers, le temps mesme se pousse.</p>
        <milestone unit="line"/>
        <p>Ma bergere dormoit, mais autour de ses yeux,</p>
        <p>Mille petits amours voletoient soucieux,</p>
        <p>A trouppes les desirs sur sa lévre jumelle</p>
        <p>Accouroient murmurant, comme fantosmes vains,</p>
        <p>Et ces desirs naissoient des amoureux Sylvains,</p>
        <p>Qui ne virent jamais une nymphe si belle. <pb n="395"/></p>
        <milestone unit="line"/>
        <p>Heureux, ah! trop heureux tous mes ennuys passez!</p>
        <p>Vous estes à ce coup trop bien recompensez,</p>
        <p>Puis que je l’ay peu voir avant que je finisse;</p>
        <p>Mais s’il ne te plaist pas de changer son desdain,</p>
        <p>Je te supplie, Amour, fay moy mourir soudain,</p>
        <p>De peur qu’en languissant mon heur ne s’amoindrisse.</p>
        <milestone unit="line"/>
        <p>En sa course Lignon reflote moins de fois,</p>
        <p>Nos champs jaunissent moins, Isoure a moins de bois,</p>
        <p>Et moins de voix Echo, bien qu’elle soit son ame,</p>
        <p>Moins d’eslans a cet air d’un grand vent agité,</p>
        <p>Que mon cœur n’a d’amour, ma nymphe de beauté,</p>
        <p>Que mon amour de foy, que sa beauté de flame.</p>
        <milestone unit="line"/>
    </div>
    <div type="contentl">
        <p>Cependant que ce berger s’entretenoit de cette sorte,
        Adamas et Leonide y arriverent; et parce que le visage de Celadon, beaucoup
        changé de ce qu’il souloit estre, donnoit tesmoignage du contentement qu’il
        avoit receu, le druide et la nymphe le recognoissant luy dirent, apres
        quelques autres propos communs, qu’ils se resjouissoient de luy voir
        quelque espece de soulagement. – Le plaisir qui se lit en mon visage,
        respondit Celadon, est comme ces soleils d’hiver qui se levent tard et
        se couchent à bonne heure, et qui, à la verité,
        apportent bien le jour, mais avec de si espaisses nuées que la clairté ny la
        chaleur ne s’en voit ny ne s’en ressent guiere.</p>
        <p>Et lors il leur raconta la rencontre qu’il avoit eue de Silvandre, la
        lattre qu’il luy avoit mise entre les mains, et la venue
        d’Astrée avec toutes ces bergeres, et comme il l’avoit veue, et luy avoit mis une
        lettre dans le sein. – Mais helas! mon pere, continua-t’il, encor
        que cet heur soit tres-grand pour moy, n’ay-je point occasion de
        craindre qu’il ne me soit advenu que pour me faire mieux ressentir mes
        desplairs? Et que le Ciel, pour me donner plus de regret du
        miserable estat où je suis, m’ait voulu faire voir celuy
        où je devrois estre s’il y avoit quelque justice en amour? – Tant s’en faut,
        mon enfant, respondit le druide, que ce sage amour dont vous parlez,
        ayant soin de vous, et desseignant de vous mettre en une fortune plus
        heureuse que vous n’avez point esté, a voulu vous donner ce
        petit contentement pour ne vous porter d’une extremité en l’autre,
        sçachant assez combien tels changements sont dangereux. Et <pb n="396"/> pour vous
        monstrer que je dis vray, Leonide vous dira ce qu’elle a
        appris, et quelle declaration d’amitié elle a
        veu faire à la belle Astrée.</p>
        <p>La nymphe alors luy raconta le vain tombeau qui luy avoit esté
        dressé, les ceremonies, les pleurs et les discours de chacun, et
        particulièrement d’elle. – Et pour vous faire croire ce que je
        dis, adjousta la nymphe, venez voir le tombeau de Celadon; il est si pres
        d’icy que je ne sçay comment vous n’avez ouy les voix des filles
        druides et du vacie. – Vous me racontez, dit le berger, des choses que
        je n’eusse pas crues facilement de la bouche d’un autre – Je ne veux
        pas, repliqua la nymphe, que Vous m’adjoustiez
        plus de foy qu’à la plus estrangere du monde, il me suffit que
        vous croyez à vos yeux. A ce mot le druyde et Leonide le faisant
        sortir de ce lieu, le conduirent dans le bois où le vain
        tombeau luy avoit esté dressé.</p>
        <p>O Dieu! quel devint-il! et comme promptement il se mit à lire
        l’escriture que Silvandre y avoit mise! Et l’ayant relue deux ou trois
        fois: J’advoue, dit-il, que vous m’avez dit la verité. Mais
        ayant receu un si grand contentement, sera-ce point faute d’amour, si j’ay la
        volonté de vivre, me voyant privé de sa veue? Adamas
        alors prenant la parole: II n’y a point de doute, luy dit-il, que si vous pouvez
        demeurer reclus et sans la voir, c’est faute de courage et d’amour. –
        Ah! d’amour? non, respondit incontinent le berger. Je
        l’advoueray bien du courage qui en ceste occasion me deffaut autant que j’ay trop
        d’abondance d’amour. – Je croiray, respondit Adamas, que vous n’aymez
        point Astrée, si sçachant qu’elle vous ayme, et la
        pouvant voir, vous vous tenez eslongné de sa presence. – Amour, dit le
        berger,  me deffend de luy desobeir. Et puis qu’elle m’a commandé de ne me
        faire point voir à elle, appellez-vous deffaut d’amour, si
        j’ob­serve son commandement? – Quand elle vous l’a commandé, adjousta le
        druide, elle vous hayssoit. Mais à ceste heure, elle vous ayme et vous pleure
        non pas absent, mais comme mort. – Comment que ce soit, respondit Celadon,
        elle me l’a commandé, et comment que ce soit, je luy veux obeyr.
        – Et toutesfois, reprit Adamas, quelque entier observateur que vous soyez de
        ses commandemens, si est-ce que vous y estes desja contrevenu, puis <pb n="397"/> que
        vous l’avez veue, et vous estes presenté devant
        ses yeux. – Elle ne m’a pas deffendu, dit-il, de la voir, mais
        seulement de me laisser voir à elle. Et comment m’auroit-elle veu, puis <pb n="397"/> qu’elle
        dormoit? – Si cela est, respondit le druide, et comme en
        effect je trouve que vous avez raison, je vous donneray un moyen de la
        voir tous les jours, sans qu’elle vous voye. – Je trouve cela bien
        difficile, respondit Celadon, car il faudroit ou qu’elle dormist, ou
        que je fusse caché en quelque lieu. – Nullement, repli­qua
        le druide, tant s’en faut, vous luy parlerez si vous voulez. – Cela ne se peut,
        ajousta le berger, si je ne suis en lieu bien obscur. – Vous serez, dit
        Adamas, en plein jour. Voyez seule­ment si vous en avez le courage,
        ou l’Amour a la force de le vous faire entreprendre. – Ne croyez point,
        mon pere, respondit-il, qu’il y ait deffaut d’amour en moy ny de
        courage, pourveu que je ne contrevienne point à ses commandemens.– Or,
        dit le druide, oyez donc ce que je viens de penser. Il a pieu au grand
        Teutates de m’avoir donné une fille que j’ayme, ainsi que je
        pense vous avoir dit autrefois, plus que ma vie propre. Ceste fille, selon la
        rigueur de nos loix, est entre les filles druides nourrie dans les
        antres des Carnutes, il y a plus de huict ans, dont je n’ay nul espoir
        de la sortir de tant d’années, que je n’y ose penser, car il
        faut qu’elle y demeure un siecle, dont la tierce partie n’est point encor
        escoulée. Peut-estre vous resouvenez-vous bien que je vous ay
        dit que vous avez beaucoup de ressemblance et d’âge et de visage. Or je
        me resous de faire courre le bruit qu’il y a desja quelque temps qu’elle
        est malade et qu’à ceste occasion les druides anciennes ont
        esté d’advis que je la retirasse jusques à ce qu’elle soit en estat
        d’y pouvoir faire les exercices necessaires. Et quelques jours apres vous
        vous habillerez comme elle, et je vous recevray chez moy sous le nom de
        ma fille Alexis; et il sera fort à propos de dire qu’elle est
        malade, car la vie que vous avez faite depuis plus de deux lunes vous a
        changé de sorte le visage, et tant osté de la vive couleur que vous
        souliez avoir, qu’il n’y a celuy qui n’y soit trompé en vous regardant.
        Et quoy que la ressemblance qui est entre vous, ne soit pas telle que quand on
        vous verroit ensemble, on ne recognut bien une grande difference, il
        n’importe, d’autant qu’il y a si long temps que personne de cette
        contrée ne l’a veue, que quand vous seriez encor beaucoup moins
        ressemblants, me l’oyant dire, on ne laissera de vous prendre pour
        elle. Je ne vois en tout cecy qu’un inconvenient: c’est que tous les
        ans, nous nous assemblons tous à Dreux, qui est si proche des
        antres des Carnutes que les vacies et druides sçauront aisé­ment que ma fille
        n’en est point partie; mais il ne faut pas s’arrester <pb n="398"/> pour
        cela, car, comme je vous dis, cette assemblée des druides ne se
        fait d’une lune et demy, et sont contraints d’y demeurer plus de deux lunes,
        et Dieu sçait si avant ce terme vous n’aurez repris vos habits
        et changé de vie! Or regardez, Celadon, si cela n’est pas bien
        faisable? – Ah! mon pere, respondit le berger, apres y avoir
        songé quelque temps, et comment enten­dez-vous qu’Astrée, par ce moyen, ne
        me voye point? – Pensez-vous, adjousta le druide, qu’elle vous voye, si
        elle ne vous cognoit? et comment vous cognoistra-t’elle ainsi
        revestu? – Mais, repliqua Celadon, en quelque sorte que je sois revestu, si
        seray-je en effect Celadon, de sorte que veritablement je luy
        desobeiray. – Que vous soyez Celadon, il n’y a point de doute,
        respondit Adamas, mais ce n’est pas en cela que vous contreviendrez
        à son ordon­nance, car elle ne vous a pas deffendu d’estre Celadon,
        mais seullement de luy faire voir ce Celadon. Or.elle ne vous verra pas en
        vous voyant, mais Alexis. Et par conclusion, si elle ne vous cognoit
        point, vous ne l’offencerez point; si elle vous cognoit, et quelle
        s’en fache, vous n’en devez esperer rien moins que la mort. Et telle
        fin n’est-elle pas meilleure que de languir de cette sorte?</p>
        <p>– Voylà, dit alors le berger, la meilleure raison, et je m’y
        veux arrester; et pource, mon pere, je remets entre vos mains et ma vie et
        mon contentement: disposez donc de moy comme il vous plaira.</p>
        <p>Ce fut de ceste sorte qu’Adamas vainquit la premiere
        opiniastreté de Celadon. Et afin qu’il ne changeast d’advis, il s’en retourna
        dés l’heure mesme pour donner ordre à ce qui estoit necessaire, et
        sur tout pour faire courre le bruit du mal de sa fille, et de son retour.
        Car c’estoit la coustume des filles druides qu’elles sortoient des
        antres, lors qu’elles estoient malades, et si leurs parents n’estoient
        songneux de les envoyer querir, les anciennes les leur renvoyoient,
        d’autant qu’elles tenoient pour un grand malheur, lors qu’il y en
        mouroit quelqu’une. Et cela fut cause qu’il feignoit que la sienne s’en
        revenoit par le commandement des an­ciennes, et qu’il
        l’attendoit de jour à autre.</p>
        <p>Cette nouvelle ayant couru quatre ou cinq jours, Adamas et Leonide
        revindrent avec tout ce qui estoit necessaire vers Celadon, qui
        cependant avoit eu le loisir de dire adieu à Lignon, et prendre
        congé de ces bois, de son antre, et sur tout du temple de la déesse
        Astrée. Et lors qu’il fut revestu en nymphe (c’est ainsi qu’en ceste
        contrée s’habilloient les filles des druides quand <pb n="399"/> elles revenoient
        de leurs antres) et qu’il fust prest à partir, ils l’un ni
        d’advis qu’il faloit attendre le soir, afin que personne ne le vist arriver
        seul, et cependant Adamas l’instruisoit de ce qu’il avoit respondre
        à ceux qui s’enquestoient de la façon de vivre des filles druides,
        de leurs ceremonies, de leur sacrifice, et de leurs escoles et science. –
        Mais en fin, luy disoit-il, le meilleur sera, ce me semble, d’en parler
        le moins qu’il vous sera possible et principalement devant ceux qui
        sçauront quelque chose, car pour les autres il n’importera,
        d’autant que facilement ils croiront ce que vous leur en direz.</p>
        <p>Or le jour estant presque finy, ils sortirent de ce lieu à
        l’entrée duquel Celadon avoit gravé des vers de la pointe d’un
        poinçon sur le rocher avec beaucoup de peine et de temps, les ayant com­mencez
        dés le jour qu’il résolut d’en sortir, pour memoire eternelle du sejour
        qu’il y avoit fait: ils estoient tels.</p>
    </div>
    <div type="contentci">
        <milestone unit="line"/>
        <head type="chapitre">MADRIGAL</head>
        <milestone unit="line"/>
        <p>Dans les tristes recoings de ceste roche obscure,</p>
        <p>Habiterent long-temps l’amour et le desdain,</p>
        <p>Sans passer plus avant, si tu crains leur blessure,</p>
        <p>Passant, fuy-t’en soudain.</p>
        <milestone unit="line"/>
        <p>Car comme le charbon, sa flame estant esteinte,</p>
        <p>Retient long temps le chaut,</p>
        <p>Aussi craindre il te faut</p>
        <p>Que ces grands dieux absents de leur demeure sainte</p>
        <p>Ayent laissé dedans</p>
        <p>Des feux encor ardans.</p>
        <milestone unit="line"/>
    </div>
    <div type="contentl">
        <p>Ceste affaire fut conduite par Adamas, avec tant de
        prudence, que Paris mesme n’en sceut rien, ayant resolu de le tromper, afin que les autres
        y fussent mieux deceus. Il receut donc pour sa sœur ceste fainte Alexis
        (c’est ainsi que d’oresnavant nous appellerons Celadon); et de
        fortune, lors qu’Adamas arriva chez luy, il n’y estoit point, qui fut
        une bonne rencontre, parce qu’il ne vid point qu’elle estoit seule.
        D’abord il la fit mettre au lict, disant qu’elle estoit
        travaillée du long chemin, et de son mal, de sorte que Paris ne la vid que le matin
        qu’Adamas et Leonide <pb n="400"/> ne la voulurent laisser sortir de la
        chambre, dont les fenestres estoient si fermées que le peu de
        clarté empeschoit de descouvrir ce qu’ils vouloient tenir caché; et
        continuerent de cette façon plusieurs jours, encor que cet
        artifice fut bien superflu, d’autant qu’elle sçavoit si bien jouer son
        personnage qu’il n’y avoit per­sonne qui la pust soupçonner. Toutesfois
        cela la r’asseura encor d’avantage, parce qu’elle receut en cet estat presque
        toutes les visites de ses voisines, qui s’en alloient plus satisfaictes
        d’elle qu’il ne se peut dire.</p>
        <p>Quelques jours s’escoulerent de cette façon; en fin elle
        commença de visiter la maison, et de sortir dehors, faisant semblant que l’air, la
        fortifioit. L’assiette du lieu estoit tres-belle et agreable, ayant la
        veue de la montagne et de la plaine, et mesme de la delec­table
        riviere de Lignon, depuis Boen jusques à Feurs. Cela avoit esté
        cause que Pelion, pere d’Adamas, y avoit fait bastir. Et depuis, Adamas y fit
        eslever le somptueux tombeau de son frere Belizar, au sortir de la
        maison, et tout aupres d’un petit boccage qui touchoit presque la
        maison du costé de la montagne. En ce lieu Alexis et Leonide se
        venoient bien souvent promener à cause de la beauté des allées et de la
        veue; et parce qu’il falloit un peu monter, Alexis prenoit quelquefois
        Leonide sous les bras, quand elles n’estoient pas veues, et une fois
        entre autres qu’elles s’estoient levées assez matin, et
        qu’Alexis luy rendoit ce service: Voicy, dit la nymphe en sousriant, un service que
        vous aimeriez bien mieux rendre à quelque autre qui peut-estre
        ne vous en sçauroit pas tant de gré que moy. – Ha! nymphe, dit
        Alexis en souspirant, je vous supplie au nom de Dieu, ne renouveliez point le
        souvenir de mon mal. Penseriez-vous que je le pense oublier, le
        ressentant d’ordinaire comme je fay?</p>
        <p>Elles parvindrent avec ces propos au boccage qui, estant plus
        relevé que la maison, descouvroit encores mieux toute la plaine, de sorte
        qu’il n’y avoit reply ny destour de Lignon, depuis Boen d’où il
        commençoit de sortir de la montaigne, jusques à Feurs où il entroit en
        Loire, qu’elles ne descouvrissent aisément. Cette representation
        fut si sensible à la feinte Alexis, qu’elle ne peust s’empescher de
        dire tout haut: Ha! mes tristes yeux, comment souffrez-vous, sans mort la veue
        de ces rives heureuses où vous laissastes par mon depart tout
        vostre contentement! Leonide qui vouloit l’interrompre: Je croy, luy
        dit-elle, que de tous ceux qui ayment, vous estes seule qui vous
        ennuyez de voir les lieux <pb n="401"/> où vous avez receu du
        plaisir, car si le souvenir des travaux pas­sez est aggreable à la
        pensée, à plus forte raison le sera celuy du bon-heur receu. La triste Alexis luy
        respondit: Ce qui rend douce la memoire du mal passé, c’est
        celle qui rend celle du bien pleine d’insupportables amertumes, parce que la
        cognoissanee d’avoir passé ce mal resjouyt, et celle de n’avoir
        plus ce bien, attriste; mais encore ay-je une surcharge à mes ennuis,
        qui n’est pas petite, qui est de ne sçavoir l’occasion de mon mal.
        C’est, je vous jure, Leonide, une des plus cruelles poinctes qui me
        tra­verse le cœur en ceste affliction. J’ay fait une exacte recherche de ma vie,
        mais je n’en ay peu condamner une seule action. De penser qu’une humeur
        volage ou quelque autre dessein luy ayt donné volonté de
        changer d’amitié, c’est la trop offencer, et demen­tir trop de
        tesmoignages que j’ay du contraire; de croire aussi qu’elle me traitte ainsi sans
        quelque raison, c’est avoir peu de cognoissance d’elle, de qui les
        moindres actions n’en sont jamais despourveues: qu’est-ce donc que
        nous accuserons de nostre mal? O dieux! je pense que la langue
        ne pouvant bien expliquer le mal, duquel les sentimens ne peuvent assez
        bien comprendre la grandeur, vous ne voulez pas que l’entendement le cognoisse!</p>
        <p> Et lors continuant ses tristes pensées: Voyez-vous, dit-elle,
        grande nymphe, une petite isle que Lignon faict au droict de ce hameau, qui
        est de là la riviere, un peu plus en là que Mont-verdun
        et un peu par dessus Julieu. Nous y estions passez par dessus des grosses pierres que
        nous avions jettées en. l’eau de pas en pas, parce qu’en ce
        temps-là nous cherchions les lieux les plus sçachez pour esviter la veue
        de nos parens, et mesme de mon pere qui ne trouvant remede à cette
        affection qu’il voyoit croistre devant ses yeux, resolut de me faire sortir de la
        Gaule, et me faire passer les Alpes, et visiter la grande cité,
        pensant que l’esloignement pourroit obtenir sur moy ce que ses deffences et
        contrarietez n’avoient jamais peu. Et parce que nous en estions bien
        advertis, nous allions cherchant, comme j’ay dict, les endroicts les
        plus reculez, pour au moins employer le peu de temps qui nous restoit
        à nous, entretenir sans contraincte. Quelquefois à cause de la
        commodité du lieu, nous venions dans ce rocher que vous voyez beaucoup plus
        prés de nous, qui est creux, et laissions Lycidas ou Phillis en sentinelle
        pour nous advertir quand quel­qu’un passoit, parce qu’estant pres
        du grand chemin, nous avions peur d’estre ouys. <pb n="402"/></p>
        <p>Or cette fois, comme je vous dy, suivant nos brebis qui s’estoient
        comme de coustume ramassées ensemble, nous passames sur des gros
        cailloux en cette petite isle de Lignon. Et quoy que nous eussions
        desja diverses fois pris congé l’un de l’autre, afin de n’estre
        point surpris, car mon pere me tenoit caché le jour de mon despart, si
        ne laissames-nous de renouveller encor nos adieux. D’abord que nous vismes
        que nous ne pouvions estre aperceus de personne, elle s’assit en terre,
        et s’appuya contre un arbre, et moy me jettant à genoux je luy
        pris la main, et après l’avoir baisée et mouillée de mes
        larmes quelque temps, en fin lors que je peux parler, je luy dis: Doncques, mon bel Astre,
        il faut que je vous eslongne, et que je ne meure pas, puis que vous me
        l’avez commandé. Mais comment le pourray-je, si la pensée
        de cet esloignement m’est tant insupportable qu’elle m’oste presque la vie
        toutes les fois que je me souviens qu’il vous faut laisser? Elle ne me
        respondit rien, mais me jetta un bras au col, et me fit coucher en son
        gyron, exprés, comme je croy, pour m’oster la veue des larmes
        qu’incontinent apres elle ne peut retenir.</p>
        <p>Et parce que j’attendois qu’elle me dist quelque chose, je de-meuray
        quelque temps muet; elle cependant, me flatoit les yeux et les cheveux
        avec la main, et me sembloit bien d’ouyr quelques souspirs qui estant
        contraincts n’osoient sortir avec violence pour ne se faire ouyr. Ayant
        en ce silence quelque temps repensé en mon mal, en fin je parlay
        à elle de ceste sorte: Helas! mon Astre, ne plaignez-vous point ce miserable
        berger que la cruauté d’un pere, et la rigueur du destin chasse
        d’aupres de vous? Elle me respondit avec un grand souspir:
        Est-il possible, mon fils, que vous ayez memoire de ma vie passée et
        que vous entriez en doubte que je ne ressente vivement tout ce qui vous
        desplait? Croyez, Celadon, que je vous rendray tesmoignage que
        je vous aime, et Dieu vueille que ce ne soit trop clairement.</p>
        <p>Je me relevay pour voir quelle estoit cette preuve qu’elle me vouloit
        donner de son amitié; mais elle tourna la teste de l’autre
        costé, et me remit avec la main au mesme lieu où j’estois aupa­ravant,
        afin que je ne visse ses larmes dont il sembloit que. son honneur eust honte. –
        C’estoit peut-estre, dit Leonide, son cou­rage glorieux, qui ne
        vouloit qu’autre qu’amour sceut que l’Amour l’eut surmontée. – Quoy que
        ce fust, dit Alexis, elle rie voulut que je visse ce que l’amour la
        contraignoit de faire pour moy. Pourquoy, luy dis-je, mon bel Astre, si
        mon esloignement vous <pb n="403"/> fasche, ne me commandez-vous que je
        demeure? Croyez-vous qu’il y ayt commandement de pere, ny
        contrainte de la necessité, qui ne fasse contrevenir à ce que vous
        m’ordonnerez? – Mon fils, me dit-elle, alors, j’aimerois mieux vous
        demander la mort que vous destourner de vostre voyage: vous offenceriez trop contre
        vostre devoir, et moy contre mon honneur. Et ne pensez pas que je fasse
        doute du pouvoir absolu que j’ai sur vous; je vous juge par moy-mesme
        qui sçay bien n’y avoir puissance de pere, authorité de
        mere, volonté de parens, conseil ny sollicita­tion d’amis qui me puisse jamais
        faire contrevenir à l’amitié que je vous porte. Et afin que
        vous partiez avec quelque contente­ment d’aupres de moy, emportez ceste asseurance
        avec vous. Je vous jure et promets en presence de tous les dieux que
        j’appelle à tesmoins, et par cette ame qui vous aime tant,
        dit-elle, mettant la main sur son estomac, qu’il n’y a, mon fils, ny ordonnance
        du Ciel, ny contraincte de la terre, qui me fasse jamais aimer autre
        que Celadon, ny qui me puisse empescher que je ne l’aime tousjours. – O
        paroles! dict alors en souspirant Alexis, ô paroles dictes trop
        favorablement à celuy qui depuis de voit estre tant defavorisé!</p>
        <p>Quelques jours apres je partis, et passant par les Allobroges, je ne
        sçaurois vous dire combien je courus de fortune par les rochers
        et precipices affreux des Sebusiens, des Caturiges, des Bramovices et
        Carroceles, et jusques aux Segusiens, où je paracheyay les Alpes
        Coties; car autant de pas que l’on faict, autant voit-on de fois l’horreur de
        la mort, et toutesfois cela n’estoit point capable de distraire ma pensée.</p>
        <p>En passant sous ces effroyables rochers que l’on ne peut regar­der
        qu’en haussant la teste de propos delibéré, et tenant son
        chappeau, de peur qu’il ne tumbe, je fis ces vers.</p>
    </div>
    <div type="contentci">
        <milestone unit="line"/>
        <head type="chapitre">STANCES</head>
        <milestone unit="line"/>
        <p>Precipices, rochers, montagnes sourcilleuses,</p>
        <p>Abysmes entre-ouverts, vous, pointes orgueilleuses,</p>
        <p>Qui vous armez d’horreur et d’espouventement,</p>
        <p>Encor que de pitié vous ne soyez atteintes,</p>
        <p>De vos sommets chenus escoutez mes complaintes,</p>
        <p>Et soyez pour ce coup tesmoins de mon serment. <pb n="404"/></p>
        <p>Ainsi que j’apperçois dessus vos testes nues</p>
        <p>Les arbres se nourrir, et voisiner les nues,</p>
        <p>Je fay vœu qu’à jamais en moy je nourriray</p>
        <p>Contre tous mes malheurs mon amour infinie.</p>
        <p>Accroisse s’il se peut le Ciel sa tyrannie,</p>
        <p>Si je n’esmeus l’amour, la mort je fleschiray.</p>
        <milestone unit="line"/>
    </div>
    <div type="contentl">
        <p>Et parce qu’auparavant ayant passé les destroits
        des Sebusiens, je voulus éviter la fascheuse montagne des Caturiges, me mettant
        sur le Rosne, je me resolus de suivre ce grand lac qui flotte contre les
        rochers escarpez de cette montagne, mais je ne fus pas soulagé
        par l’eau davantage que par la terre; au contraire, la tourmenté
        s’eslevant, nous faillimes plusieurs fois de nous perdre tous. Et lors
        que chacun pour la prochaine mort qui nous menaçoit, trembloit
        dans le bateau, sans estre esmeu de cette crainte, je ne pensois qu’en ma
        bergère, et voicy des vers que j’en fis à l’heure mesme.</p>
    </div>
    <div type="contentci">
        <milestone unit="line"/>
        <head type="chapitre">SONNET</head>
        <milestone unit="line"/>
        <p>Ondes qui souslevez vos voûtes vagabondes</p>
        <p>Contre le joible sein de mon fresle vaisseau,</p>
        <p>Sçachez que dans le sein je porte un tel flambeau</p>
        <p>Qu’il peut rendre une mer des abismes sans ondes.</p>
        <milestone unit="line"/>
        <p>Plusieurs fois de mes yeux les deux sources fecondes</p>
        <p>Aur oient desja fait naistre un ocean nouveau,</p>
        <p>Si l’ardeur de ce feu ne consommoit leur eau:</p>
        <p>Vagues, refuyez donc en vos grottes profondes.</p>
        <milestone unit="line"/>
        <p>De vos replis bossus plus fort vous nous hurtez,</p>
        <p>Sans craindre de l’amour les flambeaux redoutez,</p>
        <p>N’estes-vous point d’Enfer quelque source maudite?</p>
        <milestone unit="line"/>
        <p>0 dieux! s’il est ainsi du destin estably,</p>
        <p>Soit plustost qu’un Lethé, pour le moins un Cocyte,</p>
        <p>Fleuve plustost-de mort, que fleuve de l’oubly.</p>
        <milestone unit="line"/>
    </div>
    <div type="contentl">
        <p>Au sortir de ce grand lac, je traversay les grands bois des
        Caturiges, et apres avoir passé Isere, riviere qui vient des
        Centrons <pb n="405"/>, je traversay l’etroitte valée des Carroceles et
        Bramovices, qui me conduit jusques aux monts Coties. Je fis, en passant par ces
        grands rochers et ces deserts, des vers que j’ay oubliez; mais un
        estranger, en la compagnie duquel je m’estois mis, en fit qu’il me
        recita. Et parce qu’ils me pleurent, je les
        appris par cœur: ils estoient tels.</p>
    </div>
    <div type="contentci">
        <milestone unit="line"/>
        <head type="chapitre">SONNET</head>
        <milestone unit="line"/>
        <p>Des Montagnes et Rochers à un Amant.</p>
        <p>Ces vieux rochers tous nuds, glissants en precipice,</p>
        <p>Ces cheutes de torrent, froissez de mille sauts,</p>
        <p>Ces sommets plus neigeux, et ces monts les plus hauts,</p>
        <milestone unit="line"/>
        <p>Ne sont que les pourtraits de mon cruel supplice.</p>
        <p>Si ces rochers sont vieux, it faut que je vieillisse,</p>
        <p>Lié par la constance au milieu de mes maux,</p>
        <p>S’ils sont nuds et sans fruit, sans fruit sont mes travaux,</p>
        <milestone unit="line"/>
        <p>Sans qu’en eux nul espoir je retienne ou nourrisse.</p>
        <p>Et ces torrens rompus, sont-ce pas mes desseins?</p>
        <p>Ces neiges, vos froideurs? ces grands monts, vos desdains?</p>
        <milestone unit="line"/>
        <p>Bref, ces deserts en tout à mon estre respondent.</p>
        <p>Sinon que vos rigueurs plus malheureux me font:</p>
        <p>Car d’en-haut bien souvent quelques neiges se fondent,</p>
        <p>Mais las! de vos froideurs pas une ne se fond.</p>
        <milestone unit="line"/>
    </div>
    <div type="contentl">
        <p>Leonide qui estoit bien aise de distraire Alexis de ses
        fascheuses pensées: Racontez-moy, luy dit-elle, ce que vous vistes de rare
        en vostre voyage. – Cela seroit trop long, respondit-elle, car l’Italie
        est la province la plus belle du monde et mesme quand j’eus descendu
        les monts Coties et que j’eus passé là ville des
        Segusiens. Mais je vous veux raconter l’une des plus belles advantures qui m’y advindrent,
        m’asseurant que nous en aurons assez de loisir. <pb n="406"/></p>

        <milestone unit="line"/>
        <milestone unit="line"/>
        <head type="chapitre">HISTOIRE D’URSACE ET D’OLIMBRE</head>
        <milestone unit="line"/>
        <p>Sçachez donc, madame, qu’Alcippe ayant faict
        dessein de m’eslongner d’Astrée, il m’ordonna de laisser les habits des ber­gers,
        afin que plus librement je peusse frequenter parmy les bonnes compagnies. Car en
        ces païs dont je vous parle, il n’y a que les personnes plus viles
        qui demeurent aux champs, et les autres habitent dans les grandes villes
        qu’ils nomment citez, où les palais de marbre, et les
        enrichissures qui surpassent l’ima­gination estonnent plustost ceux qui les
        regardent, qu’ils ne peuvent estre assez considerez. Encores certes que chacun y
        fut encor effrayé de la venue d’un barbare qui par mer estoit
        descendu en Italie, et l’avoit presque toute ravagée, et Rome
        particuliere­ment, j’avois tant de desir de me rendre aymable, que je ne vous
        sçaurois dire avec quelle curiosité je voulois apprendre toute chose,
        esperant qu’Astrée m’en aymeroit mieux. Approchant donc de l’Appennin, je
        sçeus qu’il y avoit des montagnes qui brusloient continuellement; afin d’en
        sçavoir parler à mon retour, je voulus les voir, et cela
        fut cause que me détournant un peu du grand chemin, je prins à main droitte.</p>
        <p>Mais je fis une rencontre qui rompit mon dessein comme je vous diray.
        Je n’avois pas encor monté plus de deux milles (c’est ainsi
        qu’ils comptent la distance des lieues) que j’ouys une voix qui se plaignoit,
        et parce que j’eus opinion que ce serait peut-estre quel­qu’un qui
        auroit faute d’assistance, je tournay du costé où mon
        oreille me guidoit. Je n’eus pas marché cent pas que je vis un homme
        estendu de son long contre terre, qui, sans m’apercevoir, à l’heure que
        j’arrivay, parloit de ceste sorte.</p>
    </div>
    <div type="contentci">
        <milestone unit="line"/>
        <head type="chapitre">SONNET</head>
        <p>S’il doit mourir ou vivre.</h3>
        <milestone unit="line"/>
        <p>Mon esprit combattu diversement chancelle,</p>
        <p>Dois-je vivre ou.mourir parmy tant de malheurs?</p>
        <p>Si je vis, hé! comment souffrir tant de douleurs?</p>
        <p>Si je meurs, hé! comment estre à jamais sans elle?<pb n="407"/></p>
        <milestone unit="line"/>
        <p>En mourant je n’auray que l’espine cruelle,</p>
        <p>Dont Amour si souvent m’a tant promis de fleurs;</p>
        <p>En vivant je seray tousjours noyé des pleurs,</p>
        <p>Que mon cuisant regret sans cesse renouvelle.</p>
        <milestone unit="line"/>
        <p>Pour tromper tant de maux, mon cœur, que ferons-nous?</p>
        <p>Vivons. La vie en fin est agreable à tous. Mourons.</p>
        <p>Douce est la mort dont l’ame est soulagée.</p>
        <milestone unit="line"/>
        <p>En quel cruel estat m’ont reduit mes ennuis,</p>
        <p>Puis que, ny vif ny mort, la misere où je suis,</p>
        <p>Tant mon desastre est grand, ne peut estre allegée!</p>
        <milestone unit="line"/>
    </div>
    <div type="contentl">
        <p>Miserable Ursace, disoit-il, apres s’estre teu quelque
        temps, jusques à quand te trompera ce vain espoir qui te flatte? Combien te
        fera-t’il passer encores de jours en ceste cruelle misere? Et combien te
        contraindra-t’il de conserver ceste vie tant indigne et de tes actions
        et de ton courage? Toy qui as, le cœur si plain d’outrecuidance
        que d’avoir levé les yeux à l’espouse d’un Cesar, qui as eu
        le courage pour la venger et ton amour aussi, de tremper tes mains dans le sang d’un
        autre, en auras-tu maintenant si peu que tu puisses vivre et voir ta
        chere Eudoxe entre les mains d’un Vandale qui l’emmené dans le
        profond de l’Afrique, et pour triomphe, et pour saouler, peut-estre, son
        impudicité? O Dieu! comment souffrirez-vous que ceste beauté qui
        veritablement ne doit estre sinon adorée, soit indignement la
        despouille d’un si cruel barbare? Si l’outrecuidance de l’Empire
        Romain vous a despieu, si les vices de la miserable Italie vous ont
        offencé, je ne trouve pas estrange que vous l’ayez mise en proye
        aux Huns et aux Vandales, et que Rome mesme, riche des despouilles de toute
        sorte de gens, soit maintenant saccagée par toute sorte de gens,
        car il est bien raisonnable qu’elle leur rende avec usure ce qu’elle leur a
        ravy. Mais, ô dieux! comment souffrez-vous que ceste
        beauté qui estoit divine, coure maintenant la fortune des plus miserables choses
        humaines? Et tu le sçais? Ursace, et tu l’as veu devant
        tes yeux, et tu n’es pas mort? Et tu te vantes encores d’estre ce mesme Ursace
        Romain, qui as esté aymé de ceste divine Eudoxe; et qui as
        vangé et delivré l’Empire et ceste belle, de la tyrannie de Maxime? Ah! meurs,
        si tu veux que le nom t’en demeure avec raison, et ce que le regret n’a peu
        faire, <pb n="408"/> que ce fer le fasse maintenant pour laver par ceste
        acte signalé, la honte d’avoir survescu la liberté d’Eudoxe.</p>
        <p>Cest estranger parloit de ceste sorte, et prenant tout
        transporté de fureur un petit glaive qui luy pendoit à costé de la
        cuisse, il s’en fust donné sans doute dans l’estomach, si un sien compagnon
        accourant à temps, ne luy eust retenu le bras qu’il avoit eslevé pour donner
        un plus grand coup. Mais il advint qu’en luy sauvant la vie il faillit
        d’avoir la main coupée. Car Ursace se sentant pris, et ayant
        desja l’esprit occupé de l’opinion de la mort, il le retira si
        promptement, que sa manche luy eschapa, et la main de celuy qui estoit survenu,
        coulant tout le long, le tranchant luy fit une grande blesseure,.qui
        fut cause que ne le pouvant plus retenir de ceste main, et craignant
        qu’il ne parachevast son cruel dessein, il se jetta sur
        luy, luy disant: Jamais Ursace ne mourra sans Olimbre.</p>
        <p>Grand effect de l’amitié! à ce nom d’Olimbre, je vis cet
        homme auparavant si transporté, revenir tout à coup en
        luy-mesme, et comme s’il fust tombé de quelque lieu bien haut, il sembloit tout
        estonné de ce qui luy estoit advenu, et de ce qu’il voyoit. En fin, lors qu’il
        peut reprendre la parole: Amy, dit-il, hé! quel demon
        contraire à mes desirs t’a conduit en ce lieu escarté pour m’empescher de
        suivre, si je ne puis comme Ursace, comme son esprit pour le moins, sa tant
        aymée Eudoxe? – Ursace, luy dit-il, le dieu qui preside aux amitiez et
        non point un mauvais demon, est cause que je te cherche depuis trois jours,
        non pour t’empescher de suivre Eudoxe, si c’est ton contentement, mais
        pour t’y accompagner, ne voulant souffrir que si ton amour te fait
        faire ce cruel voyage, mon amitié ayt moins de pouvoir à
        me faire te tenir compagnie. Et par ainsi, si tu veux achever le des­sein que
        tu dis, il faut que tu fasses resolution de mettre premiere­ment ce
        fer que tu tiens en la main, dans l’estomac de ton amy, et puis rouge et
        fumeux de mon sang, tu pourras executer en toy ce que tu voudras. – Ah! Olimbre, dit-il, que
        tu me fais une requeste dont l’effet est’
        incompatible avec mon amitié! penses-tu que ma main pust avoir
        la force d’offencer l’estomac de l’amy , d’Ursace? me tiens-tu pour
        si cruel que je pusse consentir à la mort de celuy de qui la vie
        m’a tousjours esté plus chere que la mienne propre? Oste, oste cela
        de ton esprit; jamais ceste volonté ne sera en ceste ame qui t’a
        aymé, et qui ne cessera jamais de t’aimer. Mais si tu as quelque compassion de ma
        peine, par nostre <pb n="409"/> ancienne et pure amitié, je te
        conjure, amy, de me laisser sortir de ceste misere où je suis. – Est-il
        possible, respondit incontinent Olimbre, que mon amitié estant
        si parfaicte envers toy, je recognoisse la tienne si deffaillante?
        Tu n’as pas eu le courage de m’oster la vie, afin que je te puisse suivre,
        et tu as bien la volonté de te ravir de moy, afin que tu puisse
        suivre Eudoxe? Crois-tu la mort estre bien ou mal? Si c’est mal,
        pourquoy veux-tu le donner à ce que tu sçais bien que Olimbre ton
        amy ayme plus que luy-mesme? Si c’est bien, pourquoy ne veux-tu qu’Olimbre que
        tu aymes participe à ce bien avec toy? – A toutes ces
        rai­sons, respondit Ursace, je ne te puis dire autre chose, sinon qu’Olimbre vivra
        eternellement s’il ne meurt que de la main d’Ursace, et que tu me
        rendras une extreme preuve d’amitié de me laisser librement
        parachever ce dessein qui seul peut effacer la honte
        d’avoir survescu à mon bon-heur.</p>
        <p>Et en disant ces paroles il essayoit de retirer le bras que son amy luy
        tenoit engagé sous le corps, dequoy m’appercevant, et
        craignant,, que celuy qui estoit blessé n’eust pas assez de force pour l’en
        empescher, je m’approchay doucement d’eux et pre­nant la main d’Ursace, je luy
        ouvris les doigts à force, et me saisis du glaive. Et parce que
        l’effort qu’Olimbre faisoit, luy avoit fait perdre beaucoup de sang par
        la blesseure de la main, incontinent apres se sentit defaillir, et
        prenant garde que c’estoit à cause, de la perte du sang, il se
        leva de dessus son com­pagnon, et luy monstrant sa main: Amy! luy dit-il,
        tu as faict ce que je desirois. Voylà! je m’en vay t’attendre
        aupres d’Eu­doxe, bien-heureux de ne te pas survivre, puis que tu voulois
        mourir. Et presque en mesme temps se laissant couler en terre, il
        s’esvanouit sur le sein de son amy. Ursace, pressé de la crainte
        d’une telle perte, laissa l’opinion qu’il avoit de se tuer pour, le secourir,
        et courant à une fontaine qui estoit prés de là,
        en apporta de l’eau sur son chapeau pour luy jetter au visage.</p>
        <p>Cependant, parce que je cogneus bien que le mal procedoit de la perte
        qu’il faisoit de son sang, je luy liay la playe avec un mouchoir, y
        mettant un peu de mousse, ne pouvant prompte­ment y trouver autre
        remede. Et je’n’avois encor achevé qu’Ursace revint, qui
        arrousant le visage de son amy d’eau froide, et l’appellant à haute voix par
        son nota, le fit en fin revenir. A l’ouverture de ses yeux: Helas!
        dit-il, amy, pourquoy me rappelles-tu? <pb n="410"/> Laisse partir
        mon ame bien contente, et permets qu’elle t’at­tende où tu veux
        aller, et aye ceste creance d’elle, je te supplie, qu’elle ne pouvoit clorre ses
        jours plus heureusement que par ta main et en te faisant service. –
        Olimbre, dit Ursace, s’il faut que tu partes pour venir avec moy, il
        faut que je sois le premier; et pour ce, ne pense point que mon
        amitié permette que le passage soit ouvert à ton ame par ma main,
        qu’elle-mesme et avec le mesme fer n’ayt chassé la mienne hors
        de son miserable sejour. Et à ce mot, il cherchoit de l’œil où
        estoit l’arme que je luy avois ostée, dont me prenant garde: Ne pense, luy
        dis-je, Ursace, de pouvoir satisfaire avec ce fer à ta cruelle
        deliberation: le Ciel m’a envoyé icy pour te dire, qu’il n’y a rien au monde
        de si deses­peré qu’il ne puisse remettre en son premier estat
        lorsqu’il luy plaira, et pour te deffendre de ne point attenter sur la vie, ny de
        toy, ny de ton amy, car c’est à luy à qui elle est et non
        point à vous. Que si tu fais autrement, je t’annonce de la part du grand Dieu, qu’au
        lieu de suivre ceste Eudoxe que tu desires avec tant de passion, il te
        releguera dans des obscures tenebres où tant s’en faut que tu
        ayes jamais ceste veue tant souhaittée, qu’au contraire il ne t’en
        laissera pas la memoire seulement.</p>
        <p>Je vous raconteray, nymphe, dit Alexis, un estrange effect. Olimbre
        croyant mes paroles, surpris de ravissement, se voulut lever pour se
        mettre à genoux devant moy, mais la foiblesse l’en empescha, et
        «seulement me joignit les mains, se tournant de mon costé.
        Mais Ursace se tournant à mes pieds: O messager, du Ciel! me dit-il, que
        je recognois, soit aux discours, soit à Tesclat du visage, me voicy
        prest: qu’est-ce que tu commandes? – Ils vous prindrent, interrompit
        Leonide, pour Mercure, parce qu’ils le representent jeune et beau comme
        vous estes. – II est vray, respondit Alexis, qu’ils me penserent estre
        Mercure, ou quelque messager celeste, mais je ne sçay pourquoy.
        Tant y a que pour me prevaloir à leur profit de ceste opinion, je fis
        telle response à Ursace: Dieu, ô Ursace; te commande, et
        à toy aussi, Olimbre, de vivre, d’esperer. Et à ce mot, sortant de ma poche
        un petit cuir plain de vin, à la façon des Vissigots, j’en fis
        boire un peu à Olimbre, et luy donnant la main, je luy dis: Debout! Olimbre, le
        Ciel te guerira bien tost de ceste blesseure, et pour cest effect,
        allons en ceste bourgade prochaine, car il veut que les graces qu’il
        fait soient le plus souvent par l’entremise des hommes, afin
        d’entretenir l’amitié entre eux par ces mutuelles obligations. <pb n="411"/></p>
        <p>Ce fut une chose estrange que l’effect de l’opinion en cet homme, puis
        que pensant que je feusse envoyé du Ciel, et que le breuvage que
        je luy avois donné, fust quelque chose de divin, le voilà qui
        reprit ses forces, et se mit à me suivre, tout ainsi presque que s’il
        n’eust point eu de mal. Craignant toutesfois que quelque deffaillance ne luy revint,
        je me tournay vers Ursace, et luy dis: Encor que le Ciel puisse donner
        telle force à vostre amy, qui luy sera necessaire, si n’est-il
        point hors de propos, que vous luy aydiez à marcher. Car Dieu se
        plaist, d’autant qu’il est bon, de voir les effects de la bonté entre
        les hommes. A ce mot, Ursace s’appro­chant de son amy, le pria de
        s’appuyer sur luy. De ceste sorte nous arrivasmes à la prochaine bourgade,
        où de fortune nous trouvasmes un mire qu’ils nomment chirurgien, qui pensa la
        main d’Olimbre; et parce qu’il n’y avoit rien de dangereux que la
        perte du sang, il luy ordonna de tenir le lict pour quelque temps.</p>
        <p>Quant à moy, je me retiray en un autre logis, estant bien ayse
        de leur avoir rendu ce bon office, encores que cela fut cause que mon dessein
        demeura imparfaict, car le jour estoit tant advancé, qu’il n’y
        avoit pas du temps pour aller voir ces montagnes bruslantes. Ursace fut bien
        empesché quand il me vid partir, parce qu’il me vouloit
        accompagner; et toutesfois son amitié luy deffendoit d’esloigner son amy en
        cest estat. Je recognus aysément sa peine, et pour l’en oster, je luy
        dis qu’il devoit demeurer aupres de son amy, et que Dieu luy sçauroit gré
        de l’assistance qu’il luy rendroit. Si je ne l’en eusse
        empesché, je croy qu’il se fust jette à mes pieds pour remerciement; mais ne
        voulant le souffrir, je le luy deffendis, et incontinent je me retiray en un
        autre logis. Mais Ursace m’ayant suivy de loing, remarqua le lieu
        où j’estois entré, et ayant sceu que j’avois demandé
        à loger, s’en retourna vers son amy pour l’advertir qu’encores que je fusse sorty de
        leur logis, toutesfois je ne m’en estois pas allé, espérant par ce
        moyen que je le reverrois encores. Car, grande nymphe, ils avoient pris
        une si grande confiance en moy qu’ils s’asseuroient, avec mon
        assistance, de r’avoir bien tost Eudoxe.</p>
        <p>Mais trouvant qu’il s’estoit endormy, il revint incontinent où
        j’estois, et voyant que je prenois mon repas, il demeura un peu
        estonné. Si n’en fit-il point de semblant, tant qu’il vid
        quelques personnes du logis autour de moy; mais quand la nappe fut
        ostée, et que nous demeurasmes seuls, je luy dis qu’il serrast la porte de la
        chambre sur nous. Et puis le faisant asseoir, <pb n="412"/> quoy qu’avec
        beaucoup de peine, pour le mettre hors
        d’erreur, je luy parlay de ceste sorte: Je voy bien, seigneur
        chevalier, que l’assistance que vous avez eue de moy tant à
        propos vous a faict croire que j’estois quelque chose plus qu’homme, et n’ay point
        esté marry que vous ayez eu ceste creance, afin de vous
        destourner du cruel et furieux dessein que vous aviez. Mais à ceste heure que
        la raison a repris sa premiere force en vous, je ne veux pas que vous
        demeuriez plus long temps deceu. Sçachez donc que je suis Celte,
        que vous appeliez Gaulois, et né dans une contrée dont les
        habitants sont nommez Segusiens et Foresiens. Quelques occasions qui seroient longues
        et inutiles à vous desduire, m’ont fait sortir de ma patrie, et
        me contraignent de demeurer en ceste Italie pour quelque temps. Toutesfois
        je tiens pour certain que ce ne fut point sans une particuliere
        pro­vidence du Ciel que je fus conduit si à propos au lieu
        où vous estiez, qu’il s’en est ensuivy un si bon effect. Je l’en remercie de
        tout mon cœur, et me semble que vous en devez faire de mesme, puis que
        vous devez estre tres-asseuré qu’il ne vous eust point retiré de ceste
        prochaine mort, si ce n’eust esté pour faire de vous quelque
        chose, ou à sa gloire ou à vostre honneur et contentement.</p>
        <p>Je vy à ces paroles qu’Ursace devint pasle, et changea deux ou
        trois fois de couleur, se voyant deceu de l’assistance divine qu’il avoit
        esperée; toutesfois, comme homme de courage, apres y avoir
        pensé quelque temps: J’advoue, me dit-il, que j’ay esté deceu, car
        vous voyant en quelque sorte vestu d’autre façon que nous ne sommes,
        le visage si beau, oyant vostre voix plus douce, et vostre parole si
        grave, et de plus estant arrivé presque invisi-blement et si
        à propos prés de nous, il faut que j’advoue que je vous prins pour l’un
        des messagers du grand Dieu. Mais puis que j’entends par vostre bouche
        mesme, que vous estes mortel comme nous, je ne veux pas laisser de
        croire pour cela, que vous ne soyez envoyé de luy pour luy
        conserver la vie de deux fidelles servi­teurs. Et quoy que par la premiere
        opinion que j’avois eue de vous, je me feusse incontinent figuré des
        assistances extraordinaires du Ciel, je n’en veux pas pour cela perdre
        l’esperance entierement, puis que par la rencontre que nous avons faite
        de vous, il est impossible de nier que ce soit un soin particulier que
        quelque grand dieu, ou grand demon pour le moins, a de la conservation
        de nostre vie. – N’en doutez point, luy dis-je, ny que vous ne
        <pb n="413"/> soyez reservez à quelque meilleure fortune, puis
        qu’ils vous ont retirez d’un danger si apparent, car ils ne font jamais rien que
        pour nostre mieux. Et parce que je suis estranger, et du tout ignorant
        de la fortune que vous regrettez, ce me seroit un grand plaisir de
        l’ouyr de vostre bouche, à fin que je sceusse pour le moins,
        pour qui les dieux m’ont faict vivre ceste journée. Alors avec un grand
        souspir, il me respondit de ceste sorte: Le Ciel me puniroit avec raison, comme
        un ingrat, si je refusois à celuy qui m’a conservé la
        vie, de luy raconter quel en a esté le cours et l’entresuitte. Et pour ce,
        je satisferayà vostre curiosité, avec promesse toutesfois
        que vous tiendrez secret ce que je vous en diray; car estant descouvert, il
        pourroit estre cause de la perte de ceste vie, que nous pouvons dire
        que vous nous avez conservée. Et luy en ayant donné toute
        l’asseurance qu’il voulut, il continua de ceste sorte.</p>
        <p>Alexis vouloit continuer son discours, et raconter tout au long ce
        qu’Ursace luy avoit dit. Mais Adamas survenant l’en empescha, car
        Leonide et elle furent contraintes de se lever, et luy rendre l’honneur
        qu’elles luy devoient. Et le sage druide, les prenant chacune d’une
        main, commença de se promener par une allée qui, encores
        que couverte du soleil, ne laissoit d’avoir une
        belle veue du costé du bois d’Isoure.</p>
        <p>Et cependant qu’ils discouroient de diverses choses, on les vint
        advertir que Silvle estoit arrivée et qu’elle estoit desja
        entrée dans la maison. Alexis fit difficulté de se laisser voir à
        elle de peur d’estre recogneue. Mais en fin se ressouvenant combien ceste nymphe
        avoit desja contribué du sien, pour le sor­tir de la peine
        où il estoit au palais d’Isoure, elle creut qu’elle ne seroit pas changée.
        Toutesfois Adamas ne fut pas d’advis qu’elle se laissast voir,
        craignant que la jeunesse de la nymphe, et les faveurs qu’il avoit sceu
        que Galathée luy faisoit, depuis que sa niepce n’estoit plus aupres
        d’elle, ne la fissent parler plus qu’elle ne debvroit. Et il vouloit de
        sorte tenir cest affaire secrette, que s’il eust pu, il se la fust
        cachée à luy-mesme. Il commanda donc à Leonide d’aller trouver sa
        compagne, et sur tout ne luy parler de Celadon; que si elle demandoit
        de voir Alexis, qu’elle luy dist qu’ils estoient empeschez ensemble,
        pour quelques affaires de leurs charges et offices; et qu’estant
        resolue de retourner bien tost vers les Carnutes, et parachever son
        terme, elle ne se laissoit voir que le moins qu’elle pouvoit. <pb n="414"/></p>
        <p>Leonide s’en alla donc de ceste sorte bien instruitte trouver Silvie,
        à laquelle elle donna d’abord tant de baisers, et fit tant
        d’embrassements qu’il sembloit qu’elles ne se fussent veues de plus
        d’un an. Et apres ces premiers accueils, et que, pour se gratifier
        l’une l’autre, elles se furent asseurées qu’elle ne s’estoient
        jamais veues si belles, et que Silvie eust dit à sa compagne que les
        champs ne luy avoient point gasté son beau teint, et que Leonide luy eust
        reproché qu’elle ne monstroit pas beaucoup de regret de ne la
        voir plus, et que le tracas de la Cour ne la travailloit guiere, puis
        qu’elle avoit un meilleur visage encores que quand elle la laissa,
        elles s’assirent eslongnées de chacun, et lors, Silvie luy parla de ceste sorte.</p>

        <milestone unit="line"/>
        <milestone unit="line"/>
        <head type="chapitre">SUITTE DE L’HISTOIRE DE LINDAMOR</head>
        <milestone unit="line"/>
        <p>Encores, ma sœur, qu’il ne me faille point de subjet pour
        me convier de vous venir voir, sinon le seul desir que j’en ay, si vous diray-je
        qu’à ce coup ce qui m’a conduict icy, n’est pas cette seule volonté,
        car c’est pour conferer avec vous, et si vous le trouvez bon, avec Adamas
        aussi, d’une affaire que j’ay jugé estre à propos de vous
        faire sçavoir, parce que Galathée et nous en pouvons recevoir
        beaucoup de contentement, ou beaucoup de desplaisir.</p>
        <p>Sçachez donc, ma sœur, que Fleurial est revenu du lieu où
        vous l’aviez envoyé et qu’il a rapporté des lettres de Lindamor. Il
        fut bien estonné quand il ne vous trouva plus à Marcilly, et voulut venir icy,
        mais de fortune Galathée se prit garde qu’il parloit à moy, et
        soupçonnant que vous me l’eussiez envoyé, car elle ne sçavoit le voyage
        que vous luy aviez commandé, de faire, elle l’appela, et luy demanda
        d’où il venoit, et que c’est qu’il me vouloit. Luy qui pensoit bien faire, sans
        desguiser chose du monde, luy fit responce qu’il venoit de trouver
        Lindamor et en mesme temps luy presenta les lettres qu’il en avoit. Et
        elle, luy ayant demandé qui luy avoit fait faire ce voyage, il
        respondit que ç’avoit esté vous, depuis que nous estions
        au palais d’Isoure. Galathée alors se tournant à moy, en pliant les
        espaules: Voyez, dit-elle, quelle est l’humeur de vostre compagne! Et refusant
        <pb n="415"/> les lettres, luy commanda de me les donner pour vous les
        envoyer. Et puis se retirant en sa chambre, car de fortune elle venoit
        de se promener, elle me commanda de la suivre. Cela fut cause que je ne
        peus dire autre chose à Fleurial, sinon, prenant ses lettres,
        qu’il m’attendist en ce lieu, jusques à ce que j’eusse parlé
        à la nymphe. Aussi tost qu’elle fut en son cabinet, et qu’elle vit que j’estois
        seule: Que vous semble, me dit-elle, de vostre compagne? N’est-elle
        pas resolue de me rendre tous les desplaisirs qu’elle pourra? –
        Madame, luy respondis-je, je ne sçay que dire sur cela, il faut parler
        à elle pour sçavoir quel subject elle en a eu, et quel a esté
        son dessein. – Je le sçay, repliqua-t’elle, mieux qu’elle ne vous le dira, car
        elle ne vous confessera pas la vérité, et je me doute bien de ce
        qui en est. Elle a donné advis à Lindamor que j’aymois Celadon. –
        Seroit-il possible, madame, respondis-je, qu’elle eust pris la peine de luy
        escrire ces nouvelles de si loin, et ayant à faire un chemin si
        dangereux? – Voyons, me dit-elle, les lettres de Lindamor, et
        vous cognoistrez que je ne mens point. Et lors me les ostant d’entre les
        mains, elle rompit le cachet et les leut. La premiere qu’elle rencontra
        fut celle qui s’adressoit à vous, et parce que je les ay
        apportées, nous les pourrons lire. Et mettant la main dans sa poche, elle en tira
        le paquet ouvert, et donnant à Leonide la lettre qui s’adressoit
        à elle, elle vit qu’elle estoit telle.</p>
    </div>
    <div type="contentli">
        <milestone unit="line"/>
        <head type="chapitre">LETTRE DE LINDAMOR</head>
        <p>A LEONIDE</h3>
        <milestone unit="line"/>
        <p>Vous croyez que ma presence me sera utile, et je pense
        qu’aussi sera-t’elle, mais par un moyen bien different de celuy que vous
        attendez. Elle me profitera sans doute en deux sortes: l’une, en me
        sortant de la miserable vie où je suis, m’estant impossible de
        veoir un tel changement en ma dame, sans mourir; et l’autre, en me faisant
        prendre vengeance de celuy qui est cause de mon mal. Jurant par tous
        les dieux que le sang de ce perfide est la seule satisfaction que t je
        puis recevoir d’une si grande offence. Je seray pour ce subject vers
        vous dans le temps que ce porteur vous dira. Cependant, si vous le
        trouvez à propos, faictes voir à ma dame la lettre que je
        luy escrits, attendant que la fin de ma vie, devancée de la mort de ce
        <pb n="416"/> meschant, luy rende tesmoignage que je ne pouvois survivre l’amitié
        qu’elle m’avoit promise, ny mourir aussi sans en tirer vengeance.</p>
        <milestone unit="line"/>
    </div>
    <div type="contentl">
        <p>Voicy, me dit-elle, continua Silvie, ce que j’ay tousjours
        le plus redouté: l’imprudence de Leonide, ou plustost sa malice, est si
        grande qu’elle a declaré à Lindamor l’amitié que je porte
        à Celadon, et ce rapport est cause qu’il le veut tuer. J’aymerois mieux la mort que si
        ce berger avoit le moindre mal du monde à mon occasion, et il ne
        faut point douter que cest outrecuidé ne le fasse pour me desplaire;
        et Dieu sçait combien il le pourroit outrager facilement, puis que
        le pauvre berger n’y pense point, et qu’outre cela il n’a point d’autres
        armes que sa houlette. Il faut bien dire que c’est une grande malice
        que la sienne, de pro­curer la mort à celuy qui ne luy fit
        jamais desplaisir. Je croy que c’est de rage, car elle l’ayme, et voyant qu’il
        n’a tenu compte d’elle, elle voudroit qu’il fust mort. – Madame, luy
        respondis-je, je ne croy pas que ma compagne ait fait ceste faute, mais
        plus­tost une plus grande, car lisant ce que Lindamor luy escrit,
        je ne pense pas qu’il vueille parler de Celadon, mais de Polemas: car
        à quelle occasion nommeroit-il Celadon perfide? – Et pour-quoy,
        interrompit-elle incontinent, plustost Polemas? – Parce, madame,
        luy dis-je, qu’elle luy aura fait sçavoir l’artifice dont il a
        usé de ce faux druide. – Et quoy! Silvie, me dit-elle, en se moquant de moy,
        vous croyez encores q’ue Leonide vous ayt dit vray? Ne
        cognoissez-yous pas que ce fut une menterie qu’elle inventa pour me distraire de
        Celadon afin de le posseder toute seule? Or je vous apprens, si
        vous ne le sçavez, qu’elle en estoit tellement amoureuse, qu’elle ne
        pouvoit presque souffrir que je le regardasse; et si elle eust eu autant de
        puissance sur moy, que j’en ay sur elle, ô qu’elle m’eust bien
        empeschée de n’entrer jamais en lieu où il eust esté! Et quoy?
        m’amie, vous n’avez point pris garde à ses actions, et comme
        lors qu’elle le voyoit, elle le mangeoit des yeux, s’il faut dire ainsi, ne
        le pouvant assez regarder, et s’ennuyoit tellement de nous voir aupres
        de luy, qu’elle en mouroit de jalousie? Je vous asseure que j’ay
        quelquesfois passé mon temps à considerer les diverses
        passions qu’elle ressentoit. Je la voyois maintenant toute en feu, et puis incontinent
        devenir pasle et sans couleur. Quelquesfois il n’y avoit à
        parler que pour elle, et puis tout à coup elle se taisoit, de. sorte’qu’il
        sembloit qu’on luy eust osté la voix, ou là langue. Je
        l’ay si souvent surprise qu’elle <pb n="417"/> avoit les yeux sur luy, qu’en fin je ne
        prenois plus la peine de la regarder, mais seulement me moquois d’elle
        quand je la voyois en cette extase, tel se peut nommer son ravissement.
        Et pensant de m’en retirer du tout, elle fit cette belle invention dont
        vous avez ouy parler, mais cela est aussi peu vray que la plus grande
        fausseté qui fut jamais.</p>
        <p>A ce mot, elle prit l’autre lettre qui s’addressoit à elle, que
        vous pourrez lire, dict Silvie, la presentant à Leonide, qui la
        prenant trouva qu’elle estoit telle.</p>
    </div>
    <div type="contentli">
        <milestone unit="line"/>
        <head type="chapitre">LETTRE DE LINDAMOR</head>
        <p>A GALATHÉE</h3>
        <milestone unit="line"/>
        <p>Puisque ce malheureux esloignement, outre l’honneur de
        vostre presence, me ravit celuy de vos bonnes graces, je proteste que je ne veux plus
        vivre que pour vous rendre preuve que je merite mieux ce que vous
        m’avez promis, que le perfide qui est cause de ma disgrace, que s’il
        faloit obtenir le bien que je regrette, par amour, ou par armes et non
        par artifice, ne croyez point que ce meschant osast y aspirer, tant que
        je serois en vie. Il advouera bien tost ce que je dis, ou l’espée qu’il
        a desjà ressentie, luy ostera à ce coup la vie, que je ne luy laissay
        que trop malheureusement pour ce miserable et infortuné Lindamor.</p>
        <milestone unit="line"/>
    </div>
    <div type="contentl">
        <p>Quand Leonide eut leu ceste lettre: Je m’asseure,
        dict-elle, ma sœur, que Galathée a bien recognu que son tant aymé Celadon
        n’estoit point en danger de perdre la vie par mon moyen, et que c’est plustost ce
        traistre Polemas qui est cause de toute nostre peine. Et je prie Hesus
        qu’il le punisse par les armes, ou Tharamis par le foudre, et qu’en fin
        par la grace de Teutates, madame cognoisse que je n’ay point menty
        quand je luy ay raconté la meschanceté de Climanthe, et
        de ce cauteleux amant; car tout ce que je luy en ay dit, est aussi veritable que je
        desire le guy de l’an neuf m’estre salutaire, et si je ments, que je ne
        puisse jamais assister au sacrifice du pain et du vin, ny baiser la
        serpe d’or dont le guy ceste année sera abatu. Bref, ma sœur, je
        le vous jure par tous les serments qui nous sont plus saincts et sacrez;
        et quoy que je ne me soucie guiere de retourner à Marcilly, tant
        qu’elle sera de ceste humeur, si serois-je bien aise qu’à toutes
        les occasions <pb n="418"/> qui se presenteront, vous fissiez tout ce qui se
        peut pour l’oster de l’erreur où elle est, non point pour autre
        subjet que pour ne luy laisser une si mauvaise impression de moy, qui ne veux
        pas à la verité vivre, ny en druide, ny en vestale, mais
        ouy bien en fille de ma condition, et sans reproche. – Ma sœur, respondit Silvie,
        il ne faut point que vous m’asseuriez avec plus de ser­ments de la
        finesse de Polemas. Je l’ay creue, dés la premiere fois que vous
        m’en parlastes, tant pour vous croire veritable, que pour ne douter point de
        l’esprit de Polemas, ny de sa volonté, par la cognoissance des
        choses qu’il avoit desja faites pour ce subjet. Et devez croire qu’à
        toutes les occasions qui se presen­teront, je ne failliray point de
        persuader la verité à la nymphe, comme jusques icy je n’en ay
        laissé passer une seule, sans m’y estre essayée. Mais il ne faut point
        que je vous flatte en cela: je n’espere pas que mes paroles ny mes persuasions y puissent
        beaucoup faire, jusques à ce que son esprit n’y soit
        préparé d’autre sorte, ce qui peut-estre adviendra trop tard, si Dieu ne nous
        envoyé quelque moyen inesperé. Car je vois bien que Polemas a un
        mauvais dessein, et qu’il ne le couvre que pour la crainte qu’il a de Clidaman
        et de Lindamor, qu’il sçait estre armez, et tant aymez du roy
        Childeric, qui ayant succedé à ce grand Merouée, a
        pris une si particuliere amitié à Clidaman, à Lindamor, mais
        plus encor à Guyemants, qu’il ne peut estre sans eux. Et. Polemas qui est fin et
        rusé, craint que s’il entreprend quelque nouveauté, ce
        Franc ne les assiste, et par sa force ne ruine tous ses desseins.</p>
        <p>Mais pour laisser ces affaires d’Estat, qui doivent estre
        demeslées par de plus capables personnes que nous, je vous diray, ma sœur, que quand
        Galathée eut leu ce que Lindamor luy escrivoit, elle fut si aise
        de voir que Celadon ne courait point de for­tune, que la moitié
        de sa cholere fut passée. – Et bien, luy dis-je, madame, n’ay-je pas
        deviné que Lindamor voûtait parler de Polemas? – Vous avez raison, me
        dit-elle, et j’advoue que j’ay à ce coup accusé à
        tort Leonide, mais la compassion que j’avois de ce pauvre berger, qui à la
        verité ne peut mais de tout cecy, me faisoit tenir ce langage. – Madame, continuay-je,
        faites moy l’honneur de croire que Leonide ne vous rendra jamais du
        des­plaisir à son escient, et que cognoissant bien que vous
        n’aimez nullement Polemas, elle a quelque raison de desirer que Linda­mor
        parvienne à l’honneur qu’il recherche en vos bonnes graces,
        <pb n="419"/> pour le parentage qui est entre elle et luy. Car vous sçavez,
        madame, que Lindamor est de cest illustre sang de Lavieu, et elle de celuy de
        Feurs, qui de si long temps ont eu tant d’al­liances ensemble,
        qu’il semble que ces deux races ne sont qu’une. Et au contraire il y a
        tousjours eu tant d’inimitié entre celle de Surieu, et
        celles-cy, que si elle tasche d’esloigner Polemas du bien qu’il pretend, vous devez
        l’en excuser, puis qu’elle y a un si grand interest. – Je
        sçavois bien, respondit Galathée, qu’il y avoit eu de grandes inimitiez entre
        ceux de Lavieu, et de Surieu, et depuis le combat de Lindamor et de Polemas,
        qu’il n’y avoit eu guere d’amitié entre eux, quoy que Polemas
        n’en ait rien sceu que par soupçon. Mais je ne sçavois point le
        sujet que Leonide avoit de favoriser Lindamor, et j’advoue qu’elle a raison,
        d’autant que chacun doit desirer que le lieu dont il tire son origine
        soit le plus illustre qu’il se peut. Et si je l’eusse sceu plustost, je
        n’eusse pas trouvé si mauvais la protection qu’elle a tousjours
        prise de Lindamor, soit contre celuy dont nous parlons, soit contre Celadon,
        qui à la verité a esté tant opiniastre quelquefois que j’ay eu sujet de
        croire qu’il y avoit de l’amour et non pas de la haine. Mais maintenant
        que je considere ce que vous, dites, je veux croire qu’Adamas a fait
        eschapper Celadon, afin que Lindamor, qui est son parent comme vous
        dictes, par ce parvint à ce qu’il desire, et je pense bien que
        Leonide n’y a pas nuy pour ce mesme subject. Toutesfois je le luy pardonne pour
        ceste consideration, et mesme n’ayant rien mandé à
        Lindamor de tout ce qui s’est passé en mon palais d’Isoure. Et faut que nous
        fassions, continua-t’elle, une contreruze par son moyen
        et sans qu’elle s’en doute.</p>
        <p>A ce-mot, Silvie se teust, et laissant son premier discours, peu apres
        reprist de cete sorte: Voyez-vous, ma sœur, je ne vous cache rien,
        parce que nostre amitié me le commande ainsi, mais si vous me
        descouvriez, je serois ruinée; c’est pourquoy je vous supplie de n’en
        faire jamais semblant. – J’aymerois mieux, respondit Leonide, ne parler
        jamais que si j’avois fait cette faute – Sçachez donc, continua
        Silvie, que Galathée, apres avoir quelque temps pensé en
        elle-mesme, me dit en fin: Voyez-vous, Silvie, je suis infiniment empeschée de ces
        deux hommes, je veux dire de Lindamor et de Polemas, et faut que je vous
        advoue que celuy qui m’en defferoit, m’obligerait infiniment; car je
        sçay bien qu’ils ne laisseront jamais en paix Celadon aupres de
        moy. C’est pourquoy je voudrais bien essayer de me despecher de l’un
        <pb n="420"/> par le moyen de l’autre, ce que nous pouvons faire par
        l’entremise de Leonide, à laquelle il faut que vous conseillez
        qu’elle doit advertir Lindamor de tout ce qu’elle dict de Climanthe et de luy.
        Mais qu’elle se garde bien d’y embrouiller Celadon, et vous luy pourrez
        dire, afin de luy en oster la volonté, que je n’ay plus de
        memoire de luy, et que la presence de Lindamor qui est chevalier de tant de
        merites me fera bien oublier ce berger entierement; parce que ou
        Lindamor me deffera de Polemas, ou cestuy-cy de l’autre, et par ainsi
        j’en seray deschargée à moitié, et peut-estre du
        tout si ma fortune veut qu’en mesme temps l’un me defface de l’autre Je ne voudrois pas
        que ce fust par leur mort, mais plustost par quelque autre moyen, et
        toutesfois je me sens si fort importunée d’eux, et j’ayme de
        sorte Celadon, que s’il ne se peut autrement, j’y consentiray, pourveu que je
        n’y mette-point la main, et que l’on ne sçache que cela vienne de moy.</p>
        <p>J’advoue, ma sœur, qu’oyant ces paroles, je demeuray estonnée,
        et me resolus de vous en advertir, non pas pour vous don­ner
        volonté de faire ce qu’elle dict, mais au contraire pour y pour­voir. Je respondis
        donc à la nymphe, qu’avant que de faire des­sein sur ce qu’elle
        disoit, il falloit sçavoir de Fleurial en quel temps Lindamor luy avoit
        dict qu’il viendroit. Ce qu’elle trouva à propos et me commanda de
        l’appeller, ce que je fis. Mais avant que de le faire parler à elle, je luy dis
        qu’il se gardast bien de dire à Galathée le temps que Lindamor
        devoit venir, ny le lieu où il se devoit trouver, et que si elle le luy
        demandoit, il dict qu’il reviendroit beaucoup plus tard qu’il ne vous mandoit. Encor
        qu’il soit d’assez peu d’esprit, si est-ce qu’il creut ce que je luy en
        dis, et lors qu’il fut devant elle, il mentoit si
        asseurément que Galathée le creut.</p>
        <p>Et parce qu’elle a trouvé à propos que je sois venue vers
        vous pour commencer de vous convier d’escrire à Lindamor, ou pour le moins
        de luy faire sçavoir ce que Polemas a fait contre luy, j’ay pensé qu’il estoit
        bon d’amener Fleurial pour vous dire plus au long ce que Lindamor vous
        mande, et qu’il ne m’a point voulu dire, mais il craint que vous soyez
        en colere contre luy, pour la faute qu’il a faite de donner ses lettres
        à Galathée, et de luy avoir dit le subjet de son voyage, si bien qu’il
        ne s’ose pre­senter devant vous. Il me semble qu’encor qu’il ait
        failly, il ne le faut pas toutesfois rudoyer, de sorte qu’il perde la
        volonté de parachever; car devant qu’un autre en sceust autant
        que luy, <pb n="421"/> nous perdrions beaucoup de temps, et à l’aventure ne
        feroit-il pas mieux. – Vous avez raison, respondit Leonide, et
        peut-estre n’a-t’il pas fait tant de mal qu’il semble, puis que
        Galathée a leu la lettre de Lindamor, que sans doute elle eust
        faict diffi­culté de voir, et que j’eusse esté bien
        empeschée de luy presenter, pour estre bannie de sa presence comme je suis. Vous le
        devez donc asseurer que je n’en suis point marrie, qu’au con­traire
        il a fort bien fait, mais qu’il n’y retourne plus, car peut-estre une
        autre fois, il ne seroit pas à propos. Silvie sortant de la
        salle, fit appeller Fleurial, auquel elle fit entendre tout ce que vous avez sceu,
        et puis le conduit vers Leonide, qui luy fit un fort bon visage, et
        l’asseura de ce que sa compagne luy avoit dict, et luy demandant
        particulierement le succez de son voyage, il commença de ceste sorte.</p>
        <p>J’ay eu crainte d’avoir failly, madame, ainsi que vous a peu dire
        Silvie, que j’avois suppliée de vous faire mes excuses, comme
        celle qui a veu en quelle sorte le tout s’est passé; mais puis que, Dieu
        mercy, il est advenu autrement, j’en suis tres-aise et m’en resjouys comme du
        plus grand bien qui me puisse arriver, ayant voué tant de
        services à Lindamor que s’il reconnoit en moy quelque faute d’esprit, je
        sçay bien pour le moins qu’il n’en trouvera jamais de fidelité ny
        d’affection. Cela fut cause qu’aussi tost que vous me commandastes de l’aller
        trouver, je le fis avec toute la plus grande diligence qu’il me fut
        possible, et arrivay en une ville qui s’appelle Paris, où
        Merovée demeuroit pour lors, estant de retour du pays des Neustriens. Ceste
        ville est assise dans une isle si petite que les murailles sont
        continuellement lavées de la riviere qui l’environne de tous
        costez, de sorte que l’on n’y sçau-aroit aller que par des ponts. Aussi
        tost qu’il me vit, je remarquay bien à son visage une grande alteration,
        mais d’autant qu’il estoit au lict, et qu’il y avoit quantité de
        personnes aupres de luy, il ne peut parler à moy, ny me demander
        l’occasion de mon voyage. Mais lors qu’il fut seul, il me fit appeller, et me
        deman­dant quel subject m’avoit amené, je luy dis qu’il le
        verrait par vostre lettre. – Et n’y en a-t’il point, dit-il incontinent, de celles
        de Madame? – Vous sçaurez tout, luy respondis-je, par ceste
        lettre. Il changea de couleur quand je luy tins ce langage, croyant bien qu’il y
        eust du changement, mais quand il eut leu ce que vous luy escriviez, je
        ne vis jamais un homme si estonné. Je ne sçay quant
        à moy ce qu’il y avoit dans ce papier, mais il faillit <pb n="422"/> de luy oster la vie. –
        Je me ressouviendray bien, dit Leonide, des mesines paroles, car il en
        avoit fort peu, et veus, ma sœur, que vous les oyez, afin, dit-elle,
        s’approchant de son oreille, que vous puissiez les dire à
        Galathée, s’il est necessaire. Il n’y avoit que ce que je vay vous dire.</p>
        <p>Et lors se reculant, elle dit tout haut.</p>
    </div>
    <div type="contentli">
        <milestone unit="line"/>
        <head type="chapitre">LETTRE DE LEONIDE</head>
        <p>A LINDAMOR</h3>
        <milestone unit="line"/>
        <p>Si autrefois vous avez deu esperer en moy, je vous dis
        mainte­nant que vous devez remettre toute vostre esperance en vous-mesme, non pas que
        j’aye diminué de bonne volonté envers vous, mais parce que les
        artifices de Polemas ont esté tels qu’ils m’ont osté tout pouvoir de
        vous servir. Vos affaires sont en si mauvais terme, qu’il n’y a point
        d’apparence de salut si vous ne revenez promptement. Je ne puis vous en
        dire d’avantage que ce ne soit de bouche, n’estant pas à propos
        qu’autre que vous entende ce à quoy tout seul vous pouvez remedier.</p>
        <milestone unit="line"/>
    </div>
    <div type="contentl">
        <p>– Vous luy donniez, dit Silvie, l’alarme bien chaude, et
        ne m’estonne plus qu’il ait changé de couleur, car ceste nouvelle estoit bien
        assez fascheuse pour luy causer de semblables effects. – Que pouvois-je, dit
        Leonide, luy escrire moins? n’estoit-il pas vray? Quant à moy,
        je ne sceus jamais mentir, mais moins à mes amis, et à ceux qui
        se fient en moy qu’à tous les autres. – Vos paroles, reprit alors Fleurial,
        ne demeurerent pas sans effect. De fortune il n’y avoit personne aupres de
        luy, comme je vous ay dit, sinon un jeune homme qui le servoit en la
        chambre. Il eut tant de puissance sur sa douleur, qu’il retint les
        plaintes jusques à ce qu’il eut commandé à ce
        jeune homme et à moy, de nous reti­rer dans sa garderobbe, attendant qu’il nous appellast.
        Et faisant tirer le rideau, il se mit à souspirer si haut, que nous
        l’enten­dions quelquefois, encor que la porte fust fermée.</p>
        <p>Je m’enquis alors quel estoit le mal qui le retenoit dans le lict, et
        je sceus que c’estoient des blesseures qu’il avoit eues en une
        rencontre, où les Neustriens avoient esté desfaicts par
        la valeur de Qidaman et de Lindamor. Et parce que j’estois curieux de sçavoir
        comme le tout s’estoit passé, prenant la parolle, il me <pb n="423"/>
        parla de ceste sorte: Je croy, Fleurial, me dit-il, (car il sçavoit mon
        nom, m’ayant veu bien souvent dans les jardins de Montbrison et dans le
        logis mesme de son maistre, lors que vous m’y envoyez) que tu as ouy
        dire les batailles qui ont esté gagnées sur les Neustriens par le roy,
        avec l’assistance toutesfois de Clidaman et de mon maistre. Je
        m’asseure aussi que tu as ouy parler d’une dame (il me la nomma bien,
        dit-il, s’addressant à Leonide, mais j’en ay oublié le
        nom) qui, s’habillant en homme, avoit suivy, d’un pays qui est de là la
        mer, un Neustrien qu’elle aymoit, et qui ressembloit tant à Ligdamon,
        qu’estant pris pour luy, il mourut, ne voulant point espouser une femme pour qui
        celuy-là s’estoit battu, et avoit tué un homme, pour le
        meurtre duquel estant banny, il s’enfuit en ce pays que je ne sçay nommer, et
        depuis revenant, fut pris par un parent du mort. Et sans ceste dame dont je te
        parle, il eust esté entre les mains de la justice, mais elle
        combatit pour luy, et se mit en prison pour l’en sortir. Ce discours
        embrouillé de Fleurial fit rire les nymphes, encores que Silvie, pour la
        mémoire de Ligdamon, en eust peu de volonté; et Leonide, pour luy
        aider, luy dit: Tu veux parler, Fleurial, de la belle Melandre… – Il est vray,
        (interrompit-il) c’est ainsi qu’elle se nomme. – Et de Lydias, continua
        la nymphe, qui fut retenu à Calais par Lypandas, à cause
        de la mort d’Aronte. – Ce sont ceux-là mesme, dit Fleurial, en frappant
        d’une main contre l’autre, mais je ne pouvois me souvenir de leurs noms, et
        pourveu que vous m’aidiez un peu, j’acheverai bien de vous raconter
        tout ce qu’il me dit. Or ceste dame, continua-t’il, fut cause que
        Calais fut pris par les Francs, et Lypandas (je ne sçay si je
        dis bien son nom) fut mis prisonnier. Quant à Melandre qui estoit dans un
        cachot, aussi tost qu’elle fut delivrée, elle s’en alla sans
        parler à Lydias, ayant opinion, selon ce qu’elle en avoit ouy dire, que Ligdamon
        qui estoit entre les mains des ennemis, fust Lydias, ainsi que chacun
        luy disoit. Aussi tost que Lydias sceut le despart de ceste dame, il se
        mit apres, sans redouter la rigueur des ennemis, ny de la justice. Mais
        Lypandas qui estoit dans une prison, ayant sceu qu’il avoit tenu une.
        femme prison­niere, et qu’il avoit combattu contre elle, devint
        tant amoureux de Melandre, qu’il ne cessa de poursuivre sa delivrance,
        jusques à ce qu’il fut mis en liberté, et soudain prit le
        chemin de la ville où elle estoit allée, dont j’ay oublié le
        nom pour estre fort estrange. – N’est-ce point Rothomage?
        dit Leonide. – C’est celle-là <pb n="424"/> mesme, dit Fleurial. 0
        dieux! que je vous raconterois de belles choses, si j’avois une aussi
        bonne memoire! Tant y a que le fils du roy, ayant eu quelque
        advertissement, s’en alla attendre les ennemis, et les deffit apres un
        long combat, où Lindamor fut blessé de sorte qu’il ne
        pouvoit sortir du lict. – Vrayement, respond Leonide, tu es le meilleur raconteur des
        choses que l’on t’a dictes, qui se puisse trouver en toute ceste
        contrée. Or dis-nous le reste, et si tu t’en acquittes aussi
        bien, nous serons fort satisfaictes de ton bien dire. – J’ay une memoire, dit-il,
        qui ne me sert pas si bien que je voudrois, et ayme mieux ne dire pas
        plusieurs choses, que de mentir.</p>
        <p>Or cependant que ce jeune homme me racontoit ces choses, Lindamor
        souspiroit et parloit quelquefois, mais il m’estoit im­possible
        d’ouyr ses paroles parce que la porte estoit fermée. En fin j’ouys
        qu’il m’appella, et sans ouvrir les rideaux, il me dit: Je veux, Fleurial,
        que tu partes demain, et je te devancerois si je n’avois les deux
        cuisses percées qui, m’empeschent de pouvoir souffrir le cheval,
        mais je te suivray bien tost; et dis à Leonide que je m’en iray
        descendre chez Adamas, puis qu’elle m’a acquis son amitié, et que ce sera
        dans vingt nuicts, si pour le moins mes blessures me le permettent. Et
        à ce mot, me commandant de m’aller reposer, je fus bien estonné que
        la nuict mesme on me dit que l’on l’avoit tenu deux ou trois fois pour mort, et
        que ses playes estoient tellement changées, qu’il estoit en
        grand danger de sa vie. Je crois que les nouvelles que vous luy aviez
        escrites, en furent cause; tant y a qu’il fut longuement en cest
        estat, et ne peus partir d’une lune apres, que s’estant consolé
        ou pris quelque resolution, son mal ne fut plus si dangereux. Outre les
        blesseures, il avoit eu une si fascheuse fievre qu’il resvoit presque
        ordinairement, et nommoit à tous coups Galathée, Leonide,
        et Polemas, meslant parmy des propos d’amour, de vengeance et de mort. Il revint en
        fin en santé, mais encor qu’il fust en cest estat, si ne
        pouvoit-il sortir du licf, et les mires luy dirent que de quinze nuicts pour le
        moins il ne sçauroit sortir de la chambre. Cela fut cause qu’il
        me despescha, et me dit que dans le dixiesme de la lune suivante, il
        seroit icy; et me donna les lettres que vous avez veues, me commandant
        de vous dire beaucoup de belles paroles, qui n’estoient que des
        remerciements, et desquels je vous advoue, madame, que
        j’ay perdu entierement la memoire.</p>
        <p>Les nymphes ne peurent s’empescher de rire, oyant les discours
        <pb n="425"/> de Fleurial, et les effets de sa bonne memoire. Et parce
        qu’elles vouloient parler ensemble, elles luy commanderent de sortir et
        d’attendre que Silvie s’en retournast, et sur tout qu’il se gardast
        bien de dire à personne que Lindamor deust revenir. Et estant
        demeurées seules, elles resolurent de dire tout ouver­tement à
        Galathée la verité de ce voyage, esperant que peut-estre le merite de Lindamor la feroit
        revenir à son devoir; mais de luy cacher en toute façon
        le temps de son retour, de peur que si elle le sçavoit, elle n’en donnast
        advis à Polemas, non pas pour amitié qu’elle luy portast, mais seulement
        afin qu’il se tinst sur ses gardes, et qu’il fist une telle deffence que,
        Lindamor le voulant tuer, ils y demeurassent tous deux, ou bien que,
        luy disant le dessein et l’entreprise de Lindamor, il demandast le
        camp, et qu’ils y mourussent, dequoy les
        paroles de la nymphe les mettoient en soupçon.</p>
        <p>Ayant donc fait ce dessein, Silvie fut d’avis de le communi­quer au
        sage Adamas, afin d’en sçavoir son opinion; mais Leonide luy
        dit, qu’elle luy en parleroit à loisir, et qu’à ceste heure il
        estoit empesché avec sa fille. – Et ne la verray-je point? dit Silvie.
        – II sera bien mal aisé, dit Leonide, pour ce coup, car ils sont
        infiniment empeschez, à cause qu’il n’y a plus qu’une lune ou environ,
        d’icy au jour que l’assemblée des druides se fait à Dreux, et je
        croy que pour ceste année mon oncle s’en veut exempter à cause de sa
        fille, qu’il seroit contrainct de rame­ner, de la presence de laquelle il veut
        jouir le plus long temps qu’il luy sera possible. Toutesfois, si vous voulez,
        je ne laisseray pas de les en faire advertir, car je sçay qu’ils
        auront un tres-grand plaisir de vous voir. – II ne le faut pas, dit Silvie, je
        suis bien aise qu’Adamas se resolve de demeurer ceste année, car
        sa presence nous sera peut-estre plus necessaire que nous ne pensons. Il
        ne faut point les destourner, et me suffit de sçavoir qu’ils se portent bien.</p>
        <p>Et apres quelques autres discours, Silvie print congé, et se
        Tetira à Marcilly, où Galathée l’attendoit en bonne devotion, pour
        le desir qu’elle avoit d’entendre les discours que Leonide et elle avoient
        tenus, et.sur tout pour apprendre des nouvelles de Celadon, s’asseurant
        bien que Leonide en auroit. Mais quand elle sceut que le berger
        n’estoit point en son hameau, et que per­sonne ne sçavoit
        où il estoit, elle demeura fort empeschée, ne sçachant de quoy accuser
        Leonide, car elle pensoit bien que si <pb n="426"/> le berger se fust sauvé par
        son advis, elle n’eust pas permis qu’il fust sorty hors de la contrée.</p>
        <p>Et apres avoir quelque temps songé en elle-mesme, elle dit:
        Peut-estre en fin sera-t’il vray que Leonide n’est point coulpable du despart de
        Celadon, puis qu’il s’en est allé de ceste sorte. – Je croy
        veritablement, respondit Silvie, qu’elle n’a jamais pensé
        à le faire sortir du palais d’Isoure, et selon que je luy en ay ouy parler, je
        respondrois en cela presque autant pour elle que pour moy. – Mais si ce
        n’est point elle, reprit Galathée, pourquoy n’a-t’elle pas voulu
        revenir quand vous le luy avez mandé de ma part? – Madame, dit
        Silvie, me permettrez-vous de vous dire franchement la responce qu’elle m’a
        faicte? – Je ne le vous permets pas seulement, adjousta la
        nymphe, mais je le vous commande. – Sçachez donc, madame, continua
        Silvie, qu’apres avoir veu ma lettre, elle me respondit: qu’elle recognoissoit
        bien l’honneur que ce luy estoit de vous faire service, et plus encores
        d’estre prés de vostre personne, n’ignorant pas que nous sommes
        toutes obligées par la nature et par vos merites, à vous donner,
        et nostre peine, et nostre vie. Mais quand elle considerait les estranges
        opinions que vous aviez conceues contre elle, et le mauvais traittement
        que pour ces opinions elle avoit recela de vous, elle aymoit mieux
        s’esloigner de vostre presence, que d’estre en danger de recevoir,
        encores un mauvais visage, et un congé avec si peu de subject.
        Qu’en ceste resolution elle se forçoit infiniment, et.l’inclination
        qu’elle avoit d’estre tousjours aupres de vostre personne, mais qu’elle aimoit
        mieux supporter ceste peine en particulier, que d’estre la fable de
        toute la cour. Qu’une fille n’avoit rien de si cher que la reputation,
        et que les soupçons que vous aviez d’elle depuis quelques lunes,
        l’offençoient de sorte qu’elle donnoit à parler à
        chacun à son desadvantage. Qu’elle rechercherait tousjours l’honneur de vos bonnes
        graces par tous les services qu’elle vous pourroit rendre, mais elle
        vous supplioit tres-humblement de trouver bon qu’elle ne revinst plus.
        Et à ceste fois que je luy en ay parlé, elle m’a fait
        encores la mesme responce, et a adjousté tant de sermens, que ce qu’elle vous
        avoit dit de Polemas et de Climanthe estoit veritable, qu’il faut que j’advoue
        que j’en crois quelque chose. – Pensez-vous, dit Galathée, que
        cela puisse estre? – Madame, respondit Silvie, je n’y vois rien
        d’impossible, car il est bien cer­tain que Polemas vous ayme et
        qu’il a bien assez de finesse pour <pb n="427"/> inventer cet artifice. Et ce qui
        me le fait mieux croire, c’est que le jour que vous trouvastes Celadon,
        Polemas fut veu tout seul au mesme lieu, s’y promenant fort long temps,
        et monstrant bien qu’il y avoit quelque dessein. – Et comment le
        sçavez-vous? dit la nymphe. – Je l’ay appris, dit Silvie, de
        plusieurs personnes, parce que depuis que ma compagne m’eut raconté ce
        qu’elle vous en avoit dit, et voyant la doubte en quoy vous en estiez, je fus
        curieuse d’en descouvrir la verité, et m’enquerant en quel lieu
        estoit Polemas ce jour-là, je sceus au commencement qu’il n’estoit
        point à Marcilly. Et depuis, recherchant la verité de plus prés,
        je descouvris qu’il estoit party de Feurs, n’ayant qu’un homme en sa compagnie que
        personne ne cognoissoit, auquel il faisoit des caresses
        extraordinaires. Et en fin j’ay sceu de plu­sieurs que ceux qui
        recherchoient Celadon, le long de Lignon, trouverent Polemas tout seul,
        qui se promenoit au mesme lieu où vous trouvastes le berger. –
        Vrayement, dit Galathée, ce que vous me racontez me met bien en
        peine, et s’il est vray, il ne faut point douter que j’ay eu tort de traicter
        Leonide comme, j’ay fait, car j’ay pensé jusques icy que
        c’estoit une pure menterie. – Madame, respondit Silvie, je vous asseureray bien que
        c’est la verité que Polemas fut long temps sur le lieu, et que
        depuis on l’y a veu plusieurs jours suivans, sans compagnie. Jugez ce qu’il
        y pouvoit attendre! – II faut advouer,
        dit Galathée, que veritablement Polemas est meschant, et
        que si j’en puis des­couvrir la verité, je l’en feray bien
        repentir; cependant je veux que vous disposiez Leonide à
        revenir, et que vous l’asseuriez que je l’aymeray, pourveu qu’elle
        vive, et avec moy, et avec vous, comme elle doit.</p>
    </div>
    <div type="contentl">
        <p>D’autre costé Leonide, aussi tost que sa compagne fut par-</p>
        <p>­tie, retourna vers Adamas et luy raconta une partie des</p>
        <p>nouvelles qu’elle luy avoit dites, schant avec finesse</p>
        <p>ce qu’elle creut qu’il pourroit trouver mauvais.</p>
        <p>Et parce qu’il estoit heure de disner, le</p>
        <p>druide, Alexis, et elle se retirerent au</p>
        <p>petit pas dans le logis.<pb n="428"/></p>
    </div>

</body><back>
<div>
<p/>
</div>
</back></text></TEI>
