<?xml version="1.0" encoding="UTF-8"?>
<?xml-model href="tei_clgs.rnc" type="application/relax-ng-compact-syntax"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title type="main">L'Astrée</title>
                <title type="part">Troisième – Livre IX</title>
                <title type="partie">03</title>
                <title type="livre">09</title>
                <author>Honoré d'Urfé</author>
                <respStmt>
                <resp>Establishment of the text</resp>
                <name xml:id="hv">Hugues Vaganay</name>
                <resp>Digitization</resp>
                <name xml:id="rk">Reinhard Krüger et al.</name>
                <resp>TEI-Conversion</resp>
                <name xml:id="cf">Christof Schöch</name>
                </respStmt>
            </titleStmt>
            <publicationStmt>
                <availability status="publicdomain">
                </availability>
                <date>2016</date>
            </publicationStmt>
            <sourceDesc>
                <bibl type="digital-source">Honoré d’Urfé, L’Astrée (1607 sq), édition numérisée, ed. Reinhard Krüger et al., Version 1.0.0. Stuttgart: Universität Stuttgart, 2006-2010. <ref target="http://www.uni-stuttgart.de/romlit/forschung/astree/"></ref>.</bibl>
                <bibl type="print-source">Honoré d’Urfé, L’Astrée, édition en cinq volumes d’Hugues Vaganay. 1925.</bibl>
            </sourceDesc>
        </fileDesc>
        <revisionDesc>
            <change when="2016-11-21" who="#cf">Initial TEI version.</change>
        </revisionDesc>
    </teiHeader>
    <text>
<front>
<div>
<p></p>
</div>
</front>
<body>
<div>
        <head type="partie">LA TROISIESME PARTIE D’ASTRÉE</head>
        <head type="chapitre">LE NEUFIESME LIVRE</head>
        <milestone type="space"/>
        <p>Florice finit de cette sorte les fortunes de la genereuse
        Cryseide et du gentil Arimant, laissant tous ceux qui l’avoient ouye pleins
        d’admiration de leur vertu. L’un estimoit Cryseide d’avoir
        mesprisé le sceptre et la couronne de Rithimer et de Gondebaut,
        pour se conserver à son fidele Arimant; l’autre admiroit les
        resolutions d’Arimant à s’offrir à une volontaire mort;
        mais tous d’un commun consentement louoient la fidelité et
        l’affection de Bellaris.</p>
        <p>Un seul Hylas se moquoit de tous trois, et de tous ceux qui, ayans ouy
        le discours de Florice, appreuvoient toutes ces choses: N’est-ce pas,
        disoit-il, en branslant la teste, la plus entiere folie qui fut jamais,
        que celle de tous trois? Cryseide, par sa sottise, au lieu de royne,
        demeure simple fille dans son pays, Arimant, par sa folie, s’opiniastre
        à la recherche de ceste Cryseide, perd son temps, est
        blessé, et conduit prisonnier, et en fin apres tant de peines et
        d’extremes perils, le voilà prest à finir honteusement
        ses jours, si la fortune ne se fust lassée de le tourmenter, et
        si le roy Gondebaut ne se fust monstre plus courtois et religieux de sa
        parole, que l’un et l’autre n’estoit fol. Et le bon est que le pauvre
        Bellaris qui n’en pouvoit pas mais, faillit de payer pour tous. Et ne
        valoit-il pas mieux que, sans se donner tant de peine, les uns aux
        autres, Cryseide fust royne des Bourguignons, puis que, possedant le
        cœur de Gondebaut, elle eust peu avec le temps et avec la prudence,
        donner à son Arimant toute la- satisfaction qu’il eust sceu désirer?</p>
        <p>Mais, Silvandre scais-tu bien d’où tout leur mal-heur et toutes
        leurs peines sont procedées? de cette seule sottise que tu
        nommes <pb n="470"/> constance: elle seule les a tourmentez tant
        d’années, elle seule a failly de les conduire si honteusement au
        supplice, et enfin elle seule les a faict estre le jouet de la fortune et du hazard.</p>
        <p>Silvandre, s’oyant nommer, s’approcha de
        Hylas, et apres, luy respondit: Toutes ces choses que tu racontes, Hylas, sont veritablement des
        effects de ceste constance que tu blasmes, et d’autant plus estimables,
        qu’ils sont accompagnez de peines, et de dangers. Ce ne sont que les
        courages genereux qui mesprisent les commoditez, et les incommoditez,
        pour ne se dementir de leur devoir, et pour parvenir à
        l’accomplissement de leurs desseins. – Ce ne sont, dit Hylas, que les
        esprits peu sages qui courent apres l’ombre du bien, et laissent le
        bien mesme. Arimant n’est-il pas bien obligé à ceste
        constance qui, jeune, l’a engagé au service de Cryseide, et
        vieux, par apres la luy a donnée? c’est donner à un
        chien qui n’a point de dents un os qui est bien dur à ronger.
        N’eust-il pas mieux valu pour ce gentil chevalier qu’il fust
        demeuré dans Eporede, pour la consolation de ce pauvre pere qui
        l’aimoit, que non pas le faire mourir de douleur, ou pour le moins
        rendre ses vieux jours si pleins de tristesse, et d’infortunes, que la
        mort luy devoit estre plus agreable? Et pour le propre contentement
        qu’Arimant eust peu avoir, penses-tu que dans toute la ville il n’y
        eust point de fille que Cryseide? He! Silvandre, mon amy, quelle
        folie est celle-là de vouloir perdre son temps et son repos pour
        une marchandise si peu rare qu’une fille? S’il eust suivy mes loix,
        deslors que tant de difficultez s’opposerent à ses
        désirs, il les eust sagement tournez ailleurs, et se fust
        addressé à quelqu’autre de laquelle la conqueste n’eust
        pas esté si penible, et si peu utile.</p>
        <p>Chacun se mit à rire des propos d’Hylas. Et Tircis prenant la
        parole: Je voy bien, luy dit-il, Hylas, que tu ne seras jamais celuy
        qui fera bastir un temple à la Fortune, parce que
        mal-aisément en auras-tu jamais affaire. – Et moy, dit Hylas, je
        voy bien que tu seras celuy que les vieilles et mal-faictes adoreront.
        – Et pourquoy? demanda Tircis. – Parce, respondit Hylas, que pour
        convier les amants à les servir laides et ridées, elles
        te proposeront comme un dieu, toy, dis-je, qui es si hors de sens que
        de t’opiniastrer à aimer ce qui n’est plus. – Tu es inhumain,
        Hylas, de representer à l’affligé avec des reproches le
        subject qu’il a de tristesse. Mais soit ainsi que je sois estimé
        de ces vieilles, desquelles tu parles, et proposé comme un dieu,
        hé! mon amy, <pb n="471"/> quel mal y a-t’il en cela pour moy? ne
        vaut-il pas mieux estre creu un dieu que d’estre tenu pour inconstant?
        Et quoy? Hylas, les autels et les sacrifices ne sont-il pas agreables
        aux dieux mesmes que nous adorons? et pourquoy les hommes les
        refuseront-ils? – Et penses-tu, Tircis, respondit Hylas, que je n’aye
        pas à l’advenir aussi bien des autels, et des sacrifices que toy
        ? Si auray, pour certain, car je me veux rendre plus adorable que toy.
        Mais il n’y aura que cette difference que tu seras le dieu des vieilles
        et des laides, et moy, celuy des jeunes et des belles; et par ainsi
        les sacrifices qui te seront faits, seront rances et chassieux, et les
        miens, jeunes et beaux. Aux tiens, l’on ne verra que des anciennes
        matrones, qui iront toutes accroupies, appuyées sur leurs,
        petits bastons, avec la teste, et les mains tremblantes; mais aux
        miens, l’on n’y trouvera que des plus jeunes et plus jolies pucelles de
        toute la contrée. De sorte que je cours fortune d’estre
        estimé avec le temps, le dieu de plaisir, de la joye et de la
        vie, et toy, celuy de l’ennuy, de la tristesse, et de la mort. Or dy
        moy à cette heure, sans passion, lequel de ces deux sacrifices
        te semble le plus agreable, ou le plus estimable.</p>
        <p>Tircis vouloit respondre, lors que la venerable Chrisante ayant
        esté advertie qu’Adamas passoit avec toute cette troupe si
        prés d’elle, les vint rencontrer aupres du bois qui touchoit le
        pré du temple d’Astrée, et par sa venue interrompit leurs
        discours parce que le druide s’advança pour la saluer, et
        appellant Alexis, la luy presenta comme sa fille. La venerable
        Chrisante la baisant eh la joue, l’embrassa avec un extreme
        contentement, et les vierges druides en firent de mesme, non point sans
        a’dmirer sa beauté et sa bonne grace. Cependant la venerable
        druide s’addressant à Adamas et à Leonide, les supplia de
        ne la croire point avec si peu de civilité, ny de cognoissance
        de son devoir, que si elle eust peu, elle ne fut allée, avec
        toutes ces bergeres, luy offrir toute sorte de service, et se resjouyr
        du retour de sa chere fille, mais que le commandement qu’Amasis luy
        avoit fait de l’attendre, luy avoit fait perdre ce contentement. Ce que
        je regrette grandement, continua-t’elle, car elle n’est point venue et,
        à ce que je vois, j’eusse bien eu le loisir de retourner, puis
        qu’elle ne sera pas icy si tost qu’elle pensoit, pour l’accident qui
        est arrivé depuis. – Et qu’est-ce, dit Adamas, qu’il y a de
        nouveau? – Je pensois, reprit la venerable Chrisante, que vous en
        fussiez adverty. Il faut que vous sçachiez qu’Argantée a
        esté tué en la <pb n="472"/> presence de Galathée et
        de Polemas, par un chevalier estranger, et que, sur la fin du combat,
        l’un des lyons qui gardent la fontaine enchantée, cherchant
        à manger, est venu sur le mesme lieu,et a donné tant de
        frayeur aux chevaux qui estoient attelez aux chariots de
        Galathée et de ses nymphes, que les emportant au travers des
        champs, les uns se sont rompus et les autres gastez, de sorte qu’elle
        qui de fortune avoit mis pied à terre pour veoir mieux ou pour
        separer ce combat, fut contrainte de s’en aller à pied jusques
        à Mont-verdun, où elle a sejourné, tant pour
        attendre ses chariots, que la guerison du chevalier qui a tué
        Argantée, et y est encore, comme je croy.</p>
        <p>Cependant qu’ils parloient ainsi, ils furent interrompus par la veue du
        jeune Lerindas, messager de Galathée, qui s’addressant au sage
        druide: Mon pere, luy dit-il, la nymphe vous mande qu’elle desire
        d’assister au sacrifice que vous devez faire pour le remerciement du
        Guy, et craignant d’y arriver trop tard, elle vous prie de l’attendre,
        et de luy mander en quel lieu vous le ferez.</p>
        <p>Adamas oyant ce message, demeura un peu surpris, parce que se souvenant
        que Galathée avoit desja veu Celadon vestu en fille, ce n’estoit
        pas sans raison, il craignoit qu’elle le recogneust revenu en fille
        druide. Toutesfois, ne voulant donner cognoissance de la doute
        où il en estoit, il respondit froidement: Amy, tu diras
        à la nymphe que je serois extremement aise d’obeyr à ce
        qu’elle me commande, mais que le temps est si court, qu’il m’est
        impossible de luy donner le loisir de s’y trouver. Je sçay
        qu’elle ne youdroit pas que le service de Tautates fust retardé,
        et que toutes choses estans prestes, et l’assemblée de tant de
        bergers et bergeres, qui sont desja attendans sur le lieu, il m’est du
        tout impossible de remettre le sacrifice en un autre temps, sans un
        grand desordre et un tres-grand scandale; mais que s’il luy plaist de
        veoir ces belles et discrettes bergeres, je promets de les luy mener
        toutes dans deux ou trois jours à Mont-verdun. Ce que je dis
        pour croire que la volonté qu’elle a d’assister à ce
        sacrifice, n’est que pour le desir qu’elle a de les veoir tous
        ensemble. – Je vous asseure, mon pere, dit le jeune Lerindas, que je
        pense que vous avez deviné, car à ce que je luy ay ouy
        dire, elle avoit envie de prendre ceste occasion pour veoir si les
        bergeres de Lignon sont aussi belles que je luy ay faict entendre. – Je
        l’ay bien jugé ainsi, dit Adamas, parce que le sacrifice que
        nous allions faire <pb n="473"/> n’est pas tel qu’il la puisse convier d’y
        assister, n’estant qu’un petit remerciement que ces bergeres font,
        attendant que le sixiesme de la lune de juillet, ils fassent le
        sacrifice solemnel en cueillant le Guy, et auquel alors ils prendront
        la hardiesse de la supplier de vouloir leur faire l’honneur d’y
        assister. Tu luy diras donc, Lerindas, que la briefveté du temps
        et le peu solennel sacrifice que nous allons faire, luy doit oster la
        volonté d’y venir, et que toutes ces belles bergeres ne me
        dédiront pas de ce que je t’ay promis.</p>
        <p>Astrée alors prenant la parole: Je m’asseure, mon pere,
        dit-elle, que nulle de nous ne vous dédira jamais, et
        principalement pour aller rendre un devoir, auquel la nature et nostre
        naissance nous oblige. – Vous avez raison, Astrée, reprit le
        messager, de respondre pour toutes, car je croy que vous, et Diane,
        estes les deux qu’elle desire le plus de voir, mais vous sur toutes. –
        Si nous eussions pensé, adjousta Diane, que nos noms eussent
        esté si heureux que d’estre cogneus d’une si grande nymphe, il y
        a longtemps que nous eussions satisfait à ce devoir. – Vos noms
        et vos beautez, dit Lerindas, ne se peuvent cacher dans ces bois
        solitaires, et j’advoue que je pense avoir esté en partie cause
        du desir qu’elle a de vous veoir, luy ayant dit ce que j’en ay veu. –
        Elle vous croira pour homme qui se cognoist peu en beauté, dict
        la bergere, lors qu’elle verra le contraire de ce que pour nous
        advantager, vous luy aurez dit de nous. – Je crains plustost,
        repliqua-t’il, qu’elle ne m’accuse de deffaut que d’excez en ce que je
        luy en ay raconté, et parce que je sçay qu’elle m’attend
        avec impatience, je m’en vay luy dire de vos nouvelles, et luy jurer
        avec verité, qu’elle peut bien faire cacher toutes ses nymphes
        lors que vous arriverez, si elles ne veulent qu’elles rougissent de
        honte et meurent d’envie.</p>
        <p>Leonide qui estoit aupres de Daphnide, oyant ces dernieres paroles, et
        feignant d’en estre offencée: Et quoy? Lerindas, est-ce ainsi
        que vous traictez mes compagnes? Je vous jure, dit-elle, que je le
        leur raconteray. – Si vous le faictes, respondit-il, vous leur ferez
        double desplaisir: l’un, de leur faire paroistre qu’elles ne sont
        gueres belles, et l’autre d’ouyr une reproche qui les offence, et de
        laquelle avec raison elles, ne se peuvent plaindre. Et à ce mot,
        sans attendre autre response, il s’en alla courant du costé de
        Mont-verdun. Et Adamas, craignant encores que Galathée vinst au
        sacrifice, afin de le faire plus promptement, <pb n="474"/> se licentia de
        la venerable Chrisante, qui eust bien voulu y assister, n’eust
        esté qu’elle craignoit qu’Amasis ou Galathée ne vinssent
        cependant à Bon-lieu.</p>
        <p>Peu apres toute ceste troupe arriva dans le petit pré qui estoit
        devant l’entrée du temple d’Astrée, où se trouva
        une tres-grande assemblée de pasteurs, de bergers,et de
        bergeres, avec les vacies, cubages, bardes, sarronides et druides des
        lieux circonvoisins, et toutes les choses prestes qui estoient
        necessaires au sacrifice. Entre les pasteurs qui s’y estoient
        assemblez, le prudent Phocion et le sage Diamis estoient recommandables
        pour leur venerable vieillesse, Amintor aussi, nepveu de Filidas, s’y trouva.</p>
        <p>Et de fortune, Daphnis, la chere amie de Diane estant le soir
        auparavant arrivée avec Callirée, ne voulut faillir de
        s’y trouver, tant pour assister à ce sacrifice, que pour veoir
        tant plustost sa chere compagne, de laquelle elle avoit demeuré
        fort long temps absente. D’aussi loing qu’elles se recogneurent,
        laissans toute la compagnie, elles coururent les bras ouverts, et
        s’embrasserent avec un si grand contentement qu’elles firent bien
        paroistre l’absence n’avoir eu guere de pouvoir sur l’affection
        qu’elles se portoient, et apres s’estre quelque temps tenues de ceste
        sorte, et apres s’estre reprises par deux ou trois fois, Astrée
        et Phillis, qui survindrent, les contraignirent de se separer, afin de
        participer aux caresses qu’elles se faisoient. – Voyez, ma compagne,
        luy dit Diane, ce que j’ay acquis depuis que vous ne m’avez veue:
        voicy deux autres Daphnis que j’ayme comme ma vie, et que je veux que
        vous aymiez aussi, estant tres-asseurée que pour vos merites, et
        pour l’amour de moy, elles vous aimeront comme vous m’aimez. Alors
        Astrée et Diane reconfirmant ceste asseurance par cent
        protestations d’amitié, et Daphnis la recevant d’un semblable
        cœur qu’elle luy estoit offerte, elles contracterent une
        société entre elles, qui jamais depuis ne se separa.</p>
        <p>Cependant Adamas, curieux de sçavoir si tout ce qui estoit
        necessaire pour le sacrifice estoit prest, trouva que les vacies a
        voient esté soigneux de preparer tout ce qu’il falloit. De sorte
        qu’apres s’estre lavé et les mains, et le visage, dans la
        fontaine qui estoit à l’entrée du temple de
        l’Amitié, et s’estant revestu de blanc, et couronné de
        verveine, et luy et les vacies, cubages, sarronides, et autres,
        ordonnez pour le sacrifice, ils se chargerent tous des choses avec
        lesquelles on vouloit sacrifier. Le sage Adamas portoit en sa main le
        rameau du’Guy, qui avoit esté cueilly l’année <pb n="475"/>
        auparavant. L’un des vacies portoit la serpe d’or avec laquelle ce Guy
        avoit esté coupé, un autre, le linge blanc dans lequel il
        avoit esté recueilly, un autre avoit entre ses bras un faisceau
        de sabine, et un autre de verveine, apres les deux qui portoient le
        pain et le vin, qu’ils dévoient sacrifier. Et en fin deux
        taureaux blancs, couronnez de sabine, et de verveine, et couverts des
        fleurs, presque par tout le corps, estaient conduits par huict
        victimaires couronnez aussi, et ceinturez de verveine et de sabine.</p>
        <p>Le sage Adamas, toutes ces choses ainsi preparées, et les
        faisant toutes passer d’ordre devant luy, venoit avec une
        gravité digne de celle de grand druide comme il estoit, et
        faisant trois tours, suivy de tout le reste des bergers et des
        bergeres, à l’entour du pré sacré, vint poser avec
        un grand respect le Guy sur un autel qui estoit dressé au pied
        du chesne bien-heureux sur lequel le nouveau guy se voyoit, et autant
        en firent ceux qui estoient chargez des choses que nous avons
        racontées.</p>
        <p>Ce lieu estoit celuy où le temple d’Astrée avoit
        esté faict des petits arbres pliez les uns sur les autres, en
        façon de tonne par le berger Celadon. Et parce que, pour
        y’parvenir, il falloit passer par le temple de l’Amitié, ainsi
        que nous avons dit, plusieurs de ceux qui suivoient le sacrifice,
        furent contraints de s’y arrester, pour estre le temple d’Astrée
        trop petit pour tenir une si grande troupe, et d’autant plus que les
        deux taureaux, et les huict victimaires tenoient une grande place. Et
        toutesfois Adamas fut, contrainct d’y faire le sacrifice,parce que
        l’arbre où estoit le Guy portoit presque toute la tonne de ce
        temple, et il falloit, selon la coustume, que le remerciement se fist
        au pied de l’arbre ainsi favorisé du Ciel.</p>
        <p>Apres que le grand druide eut faict ranger tous les sacrificateurs, et
        qu’il vit tout le peuple en devotion, faisant apporter un grand brazier
        allumé dans un vaze d’argent, et le posant sur l’autel, il prit
        trois fueilles de guy, trois petits brins de verveine, et autant de
        sabine, et les jettant dans le feu, il dit en tenant le coin de l’autel:</p>
        <p>C’est à toy, ô grand Hesus, Belenus, Tharamis, que ce
        peuple devot rend graces du present que tu luy fais de ton Guy
        salutaire, et c’est à toy, comme à son seul Tautates, que
        dans ce bois sacré il offre en sacrifice de remerciement le pain
        et le vin que je te presente, ensemble le sang et la vie de ces
        taureaux blancs: l’un pour tesmoignage, que c’est de toy de qui nous
        recognois- <pb n="476"/> sons la conservation de nos vies, et l’autre, pour
        monstrer la sincerité avec laquelle nous t’adorons et te
        consacrons les plus pures et plus entieres victimes que nous ayons.
        Comme Hesus, rends les courages si hardis, et les bras si forts de nos
        chevaliers, et de nos solduriers, qu’ils puissent non seulement nous
        defendre de nos ennemis, mais en obtenir tousjours la victoire. Comme
        Belenus, sois le dieu des hommes, et les conserve pour en estre servy
        et adoré. Comme Tharamis, nettoye-nous et nous purge de nos
        fautes. Et enfin, comme Tautates, sois tousjours nostre seul et unique
        Dieu, en nous renvoyant cette déesse Astrée par la
        presence de laquelle nous esperons toute sorte de benedictions.</p>
        <p>A ce mot, il jette dans le feu un peu de pain, et de vin, et fit signe
        aux victimaires de frapper, lesquels selon la coustume demanderent
        à haute voix: Ferons-nous? Et leur ayant respondu qu’il estoit
        temps, deux avec les maillets les frapperent sur la teste, et deux en
        mesme temps les esgorgerent. Deux receurent le sang dans des vazes, et
        deux leur tenoient les jambes, de peur qu’en debattant. elles ne
        blessassent les victimaires. Enfin les vacies les faisant emporter dans
        le pré sacré, les ouvrirent, visiterent les entrailles et
        les trouverent entieres, et de bon augure; dequoy tous joyeux et
        contents, ils vindrent faire leur rapport au grand druide devant toute
        l’assemblée laquelle, apres que l’autel eust esté
        arrosé du sang, et qu’il en eust jetté un peu dans le
        brazier, remercia le grand Tautates d’avoir eu agreable ce sacrifice,
        et leur remerciement, le suppliant de ne se vouloir point lasser de
        leur faire tousjours de nouvelles graces. Et le signe de 1a fin du
        sacrifice estant faict, chacun plein de joye et de contentement, la
        plus grande partie des vieux bergers se retira en son hameau.</p>
        <p>Cependant les victimes estans mises en pieces, et le feu en ayant
        consommé une partie selon la coustume, le reste fut cuit et
        mangé, tant par les vacies et autres sacrificateurs que par les
        bergers qui se voulurent mettre en leur troupe, ne demeurant dans le
        temple d’Astrée qu’Adamas avec Daphnide, Alcidon et les bergers
        et bergeres qui estoient venus de compagnie. Et parce que Daphnide qui
        estoit accoustumée de voir faire les sacrifices à la
        façon des Romains, estoit curieuse de sçavoir pourquoy
        l’on usoit en cette contrée d’autres ceremonies: Madame, luy
        dit-il, encore que cette contrée des Segusiens que nous
        appellons FOREST, soit en son estendue des plus petites de la Gaule, si
        est-ce que <pb n="477"/> le grand Dieu monstre d’en avoir un plus grand
        soing, car sans parler des autres, les Galloligures, qui est ceste
        contrée que communément l’on nomme à ceste heure
        la Province des Romains, d’autant qu’elle a eu une si grande
        affinité avec les Romains, et que ses principales villes sont
        colonies des Focenses peuples Grecs, et adonnez à la
        pluralité des dieux, encores que dés le commencement,
        comme Gaulois, ils n’eussent que la religion de nos peres, toutesfois,
        ainsi que l’abus peu à peu se va coulant en toutes choses, de
        mesme ont-ils laissé glisser parmy leurs ceremonies et leurs
        sacrifices les fausses et idolatres opinions de ces divers peuples, et
        ont faict un meslange de la religion des Gaulois, des Romains et des
        Grecs, qui les rend non seulement differents de l’ancienne, mais aussi
        de toutes les autres desquelles elle a esté corrompue. Au
        contraire, cette petite contrée de Forests, n’ayant jamais eu
        communication avec les peuples estrangers, sinon avec quelques Romains,
        a esté plus soigneuse que je ne vous sçaurois dire, de
        conserver entiere et pure celle qu’elle a receue de ces vieux qui,
        apres avoir longuement flotté sur les eaux, et qui, à
        cette occasion, furent nommez Gaulois, vindrent descendre par 1’Ocean
        Armorique, et apporterent la vraye et pure religion qu’ils avoient
        apprise de ce grand amy de Tautates qui seul avec sa famille fut
        sauvé de l’inondation universelle. Or celuy-cy leur avoit
        enseigné qu’il n’y avoit qu’un seul Dieu qu’il nommoit Tautates,
        et lequel par des surnoms il appeloit quelques fois Hesus,
        c’est-à-dire Dieu fort et puissant, Belenus, c’est-à-dire
        Dieu-homme, parce qu il n’y a de tolites les creatures mortelles que
        l’homme seul qui le recognoisse, ou peut-estre pour un mystere
        caché de la naissance d’un homme-Dieu, Tharamis,
        c’est-à-Dieu repurgeant et nettoyant les ‘ fautes des vivans. Et
        cette croyance a tousjours esté conservée pure entre nous
        jusques en ce temps, et peut-estre nous pouvons nous vanter d’estre le
        seul peuple des Gaules qui ayt eu ce bonheur, car les uns, par force,
        les autres, de bonne volonté, et par la communication qu’ils ont
        eue les uns des Romains, les autres des Visigots, les autres des
        Vandales, Alains, Pictes et Bourguignons, ont perdu ceste pureté
        que nous avons tousjours retenue, et en nostre croyance, et en nos
        sacrifices. Cependant qu’Adamas parloit de ceste sorte avec Daphnide et
        Alcidon, leur descouvrant les plus secrets mysteres de sa religion,</p>
        <p>Astrée tenant sous les bras Alexis, luy alloit monstrant
        <pb n="478"/> toutes les raretez de ce temple qu’elle avoit veues avant que
        la bergere, et que toutesfois elle feignoit d’admirer. Et mesme, quand
        Phillis luy dit que ce temple avoit esté faict d’une main
        incogneue, et qu’il n’y avoit berger en toute la contrée qui
        sceust celuy qui y avoit travaillé. – Si est-ce, respondit
        Alexis, que cet œuvre n’est pas le travail d’un jour. – Et toutesfois,
        respondit Astrée, jamais personne ne s’en est pris garde, qu’il
        n’ait esté parachevé comme vous le voyez. – Mais, madame,
        continua-t’elle, dites-moy, je vous supplie, estes-vous de la mesme
        opinion que nous sommes? considerez un peu la peinture de la
        déesse Astrée, à qui diriez-vous qu’elle ressemble
        ? – A la plus belle bergere du monde, respondit Alexis. – Vous n’estes
        donc pas, reprit Astrée, de l’opinion de nous toutes, car ces
        bergeres m’asseurent, et quant à moy, il me semble qu’elles ont
        bien quelque raison, que ce visage a beaucoup du mien. – II est
        tres-certain, repliqua Alexis, et je le dis bien aussi comme vous, car
        il est vray que ce portraict semble avoir esté pris sur vostre
        visage, et que cela ne vous empesche pas d’estre la plus belle bergere
        du monde. – Je reçois cette louange de la bouche d’Alexis, dit
        Astrée, parce que je desire d’estre telle qu’elle me dit, pour
        luy pouvoir estre agreable, et qu’elle n’estant pas bergere, mais
        druide, je ne pense luy faire point de tort en l’acceptant. – Quand je
        serois bergere, respondit Alexis, vous ne devriez faire de
        difficulté de la recevoir, puis qu’elle vous est si bien deue,
        et que, quand vous en feriez quelque difficulté par un excez de
        modestie, enfin la raison vous y contraindroit par le jugement de tous.
        Mais, belle bergere, ne parlons pas d’advantage d’une chose que
        personne ne peut nier, et voyons, je vous supplie, ce qui est sur cet
        autel, que je croy vous avoir esté dressé par les Pans et
        Egypans de ceste contrée sous le nom de la déesse Astrée.</p>
        <p>La bergere, oyant parler de ceste sorte Alexis, demeuroit encore plus
        ravie que de coustume, car il luy sembloit d’ouyr tout à faict
        parler Celadon quand il luy tenoit de semblables discours, et ceste
        ressemblance luy donnoit tant de contentement qu’elle ne le pouvoit
        cacher à ses compagnes. Et en mesme temps qu’elles
        s’approcherent de l’autel, Diane et Phillis en firent de mesme, ayans
        avec elles Daphnis, qui estonnée de ce que ses compagnes luy
        disoient de ce lieu, alloit avec elles considerant tout ce qui y
        estoit. Et de fortune Diane jettant la main sur l’un des petits
        rouleaux de papier, dont il y en avoit quantité sur <pb n="479"/>
        l’autel, et le desployant, elles trouverent qu’il y avoit de tels vers.</p>
    </div>
    <div class="contentci">
        <milestone type="space"/>
        <head type="chapitre">MADRIGAL</head>
        <h3>Enfer d’amour.</h3>
        <milestone type="space"/>
        <p>Quel enfer plein de rigueur</p>
        <p>A des peines plus cruelles</p>
        <p>Que celles que dans le cœur</p>
        <p>Je sens pour vous eternelles?</p>
        <p>Les tenebres, les fureurs,</p>
        <p>Les fers, les feux, les horreurs;</p>
        <p> Bref, toute chose est establie</p>
        <p>Pour le tourment de là bas</p>
        <p>Si ce n’est que je n’ay pas</p>
        <p>Cette eau qui fait qu’on oublie.</p>
        <milestone type="space"/>
    </div>
    <div class="contentl">
        <p>Diane qui tenoit le papier, et qui le laissoit lire
        à Phillis et Astrée: II me semble, ma sœur, luy dit-elle, que je cognois
        cette escriture. – Elle est de Celadon, respondit Phillis, et je vous
        asseure que j’entre en la plus grande resverie du monde quand je vois
        ce qui est en ce lieu. Astrée rougit, oyant nommer Celadon, mais
        plus encores Alexis qui toutesfois, pour mieux se desguiser, luy
        demanda: Et qui est ce Celadon, duquel vous parlez? – C’est, dit
        Diane, ou pour mieux dire, c’estoit le plus gentil berger de toute
        cette contrée, et qui par malheur se noya. – En quel lieu,
        adjousta Alexis, et comment? – Ce fut, interrompit Astrée, dans
        le mal-heureux Lignon. Mais parlons d’autre chose, et voyons ces autres
        rouleaux.</p>
        <p>Et prenant d’entre les mains de Daphnis celuy qu’elle commençoit
        de desployer, elle trouva que c’estoient des vers, et toutesfois
        escrits d’une autre main; et parce que le caractere estoit assez
        difficile, elle les remit à Diane, qui les leut tout haut. Ils estoient tels.</p>
    </div>
    <div class="contentci">
        <milestone type="space"/>
        <head type="chapitre">SONNET</head>
        <h3>Que nul ne se peut empescher d’aymer Celadon.</h3>
        <milestone type="space"/>
        <p>Attaint jusques au cœur d’outrage et de desdain,</p>
        <p>Pendant que Celadon alloit faisant la plainte <pb n="480"/></p>
        <p>Qu’il avait si long-temps en son ame contrainte,</p>
        <p>Une nymphe grava ces regrets de sa main.</p>
        <milestone type="space"/>
        <p>Si ce gentil berger arrousant son beau sein</p>
        <p>De ses pleurs les tesmoins d’une amitié non feinte,</p>
        <p>Celle dont il se deult de pitié n’est atteinte,</p>
        <p>Qu’Amour ses feux esteigne, il les allume en vain.</p>
        <milestone type="space"/>
        <p>Celle qui le verra sans aymer ce visage,</p>
        <p>D’une tygre cruelle aura bien le courage;</p>
        <p>Mais s’il en est amant, sans qu’aussi tost apres</p>
        <milestone type="space"/>
        <p>Elle n’aille bruslant d’une seconde flame,</p>
        <p>Outre qu’elle a sans doubte un rocher pour une ame,</p>
        <p>II faut croire qu’Amour n’a ny flames ny traicts.</p>
        <milestone type="space"/>
    </div>
    <div class="contentl">
        <p>Ces vers avoient esté escrits par la nymphe
        Leonide, lors que ne pouvant persuader à Celadon de laisser la triste vie qu’il
        passoit en ce lieu, elle le venoit visiter presque tous les jours; et
        parce qu’elle ne pouvoit chasser de son ame la passion qu’elle avoit
        pour luy, esmeue de pitié de le voir en cest estat, elle
        escrivit ces vers pour tesmoignage du ressentiment qu’elle en avoit.</p>
        <p>Lors que Phillis ouyt le nom de Celadon: Pour certain, dit-elle, c’est
        bien icy le lieu des merveilles, car il ne faut point douter que tout
        ce qui est icy ne soit faict pour Celadon, et toutesfois nous
        sçavons bien qu’il est mort. – Et comment le sçavez-vous?
        adjousta Alexis. Astrée l’interrompant: II n’en faut point
        douter, dit-elle, je l’ay veu mourir, et depuis, quelque temps apres,
        j’ay veu son esprit. Mais mon Dieu! ma compagne, continua-t’elle,
        laissons-le en repos. Et lors s’en voulant aller, Diane la retint, en
        luy disant: Les vers que je viens de lire sont escrits d’une autre
        main; mais voyez ce qui est dans ce papier, si je ne me trompe, ce
        sont les mesmes caracteres que les premiers. Et lors elles leurent
        toutes ensemble telles paroles:</p>
    </div>
    <div class="contentci">
        <milestone type="space"/>
        <head type="chapitre">SOUSPIRS</head>
        <milestone type="space"/>
        <h4>I</h4>
        <milestone type="space"/>
        <p>Souspirs, enfans de ceste pensée qui sans cesse me tourmente,
        comment par vostre violence n’esteignez-vous le feu de mon ame,
        <pb n="481"/> ou comment ne l’allumez-vous de telle sorte qu’il me puisse
        consumer entierement?</p>
        <milestone type="space"/>
        <milestone type="space"/>
        <h4>II</h4>
        <milestone type="space"/>
        <p>Souspirs, qui souliez estre le soulagement de celuy de
        qui la douleur vous conçoit, pourquoy à mon dommage changez-vous ceste
        coustume, rengregeant les cruels, desplaisirs qui me tourmentent?</p>
        <milestone type="space"/>
        <milestone type="space"/>
        <h4>III</h4>
        <milestone type="space"/>
        <p>Souspirs, si vous sortez du profond de mon cœur avec une
        si grande peine, pourquoy ne l’emportez-vous plustost où vous allez, afin
        de me donner, ou la mort, en me la ravissant, ou la vie, en la portant
        au lieu où est la source de ma vie?</p>
        <milestone type="space"/>
        <milestone type="space"/>
        <h4>IV</h4>
        <milestone type="space"/>
        <p>Souspirs, puis que c’est mon cœur qui vous donne
        naissance, et que l’Amour est celuy qui vous envoye vers celle où vous allez,
        pourquoy ne m’en rapportez-vous des nouvelles, afin de conserver la vie
        de celuy de qui vous naissez?</p>
        <milestone type="space"/>
        <milestone type="space"/>
        <h4>V</h4>
        <milestone type="space"/>
        <p>Souspirs, qui naissiez autrefois dans l’excez de mon
        contentement, comment prenez-vous à ceste heure naissance dans le plus fort
        accez de mes desplaisirs?</p>
        <milestone type="space"/>
        <milestone type="space"/>
        <h4>VI</h4>
        <milestone type="space"/>
        <p>Souspirs, les tesmoings d’une ame qui desire, comment
        sortez-vous de mon cœur, puis que tous mes espoirs estans perdus, tous mes desirs
        doivent estre estouffez!</p>
        <milestone type="space"/>
    </div>
    <div class="contentl">
        <p>Mal aysément ces belles bergeres eussent peu
        laisser un seul de ces rouleaux qui estoient sur les autels, sans les desployer et les
        lire, si Adamas qui alloit declarant à Daphnide et à
        Alcidon les secrets du temple de l’Amitié et de celuy de la
        déesse Astrée ne les eust interrompues. Elles donc, pour
        luy faire place, sor- <pb n="482"/> tirent hors de ce lieu, et encores que
        personne de la troupe n’en peust sçavoir plus de nouvelles
        qu’Alexis, si est-ce qu’il n’y en avoit pas une qui en fist plus
        l’estonnée, leur demandant fort curieusement toutes les moindres
        choses qu’elle y voyoit.</p>
        <p>Estans sorties, elles trouverent Hylas pres de la fontaine, qui s’y
        estoit assis pour ne vouloir non plus entrer dedans ce temple à
        cette fois qu’à la premiere. D’abord qu’Alexis le vit, ne
        sçachant pourquoy il ne les avoit suivies: Et que faictes-vous
        icy, mon serviteur, luy dit-elle, cependant que nous venons de voir le
        plus beau lieu qui soit en ceste contrée? – Ma maistresse,
        respondit-il, j’ay pensé que je vous donnerois plus de desir de
        me revoir, quand je vous priverois pour quelque temps de ma veue. – II
        ne faut point, repliqua-t’elle, que vous usiez de cet artifice, car je
        ne sçaurois le desirer plus que je fais continuellement. – Si
        cela estoit, reprit Hylas, vous fussiez demeurée icy aupres de
        moy, et n’eussiez pas preferé la curiosité de visiter ce
        lieu champestre au contentement que vous pouvez recevoir d’estre aupres
        d’Hylas. – Je pensois, adjousta Alexis en sousriant, que mon serviteur
        estoit si religieux envers les deitez bocageres, qu’il seroit des
        premiers et des plus avancez aupres de leurs autels; et le croyant
        desja bien avant dedans ce temple, je l’y suis allé chercher. –
        Si vous ne me cediez point autant en affection, dit Hylas, que vous me
        devancez en merite, vous eussiez bien pris garde que j’estois
        demeuré à la porte, puis que j’ay bien veu quand vous
        estes entrée dedans. – Et vous, mon serviteur, dit incontinent
        la druide, ne me permettez-vous pas de vous reprocher que, si vous
        aviez autant de bonne volonté pour moy que j’en ay pour vous,
        puis que vous avez veu que j’allois dans ce lieu sacré, vous m’y
        eussiez suivie, comme tres-volontiers je me fusse arrestée icy,
        si j’eusse pensé que vous y fussiez demeuré? – Ceste
        reproche n’est pas raisonnable, respondit Hylas. Que sçay-je si
        le Dieu à qui ce bois est consacré, a agreable que j’y
        entre? ne voyez-vous ce qui est escrit sur ceste porte?</p>
        <p>Alors Alexis feignant de n’y avoir encore prins garde, elle y tourna les yeux, et vit en escrit.</p>
    </div>
    <div class="contentci">
        <milestone type="space"/>
        <p>Loing, bien loing, prophanes esprits,</p>
        <p>Qui n’est d’un sainct amour espris,</p>
        <p>En ce lieu sainct ne fasse entrée:</p>
        <p>Voicy le bois où chaque jour <pb n="483"/></p>
        <p>Un cœur qui ne vit que d’amour</p>
        <p>Adore la déesse Astrée.</p>
        <milestone type="space"/>
    </div>
    <div class="contentl">
        <p>– Et que voulez-vous dire par là? continua Alexis.
        – II veut dire, interrompit Silvandre, que, n’estant point espris d’un sainct
        amour, il n’ose mettre le pied en ce lieu sacré, de peur de le
        prophaner, et en cela, madame, il se monstre plus religieux que
        parfaict amant. – Est-il possible, mon serviteur, reprit Alexis, que
        Silvandre ait dit la verité? – Ma maistresse, respondit Hylas
        tout en colere, avez-vous envie que je vous ayme plus que je n’ay fait
        jusques icy? – J’en serois bien aise, dit Alexis. – Esloignez donc de
        vous, dit-il, ces brouillons d’amour, car tel peut-on bien nommer ce
        berger, qui nous vient embrouillant l’esprit par ses resveries.</p>
        <p>Chacun se mit à rire dela colere de Hylas, et luy, sans
        s’arrester aux autres, se retournant vers Silvandre: Penses-tu que je
        ne sois point entré, dit-il, dans ce bois, pour estre plus
        religieux que parfaict amant? – Lequel, respondit Silvandre,
        veux-tu que je croye? – Lequel que tu voudras, repliqua Hylas. – Or je
        diray donc, reprit Silvandre, que, non point pour estre religieux, mais
        pour avoir peur du chastiment, tu n’as osé entrer en ce lieu
        sacré, non plus à ce coup que la premiere fois que nous y
        fusmes. – Je ne veux pas desavouer, respondit Hylas, que je ne craigne
        la main d’un dieu courroucé; mais je dis bien que, quand cela
        seroit, ma crainte est plus estimable que ton outrecuidance, car ne
        sçais-tu pas qu’il n’y a personne qui ne soit atteinte de
        quelque imperfection de l’humanité. Hé! mon amy,
        penses-tu estre si parfaict qu’il n’y ait point de souilleure en toy?
        Et cela estant, avec quelle effronterie oses-tu mettre le pied dans ce
        lieu deffendu? – Je confesse, respondit Silvandre, que ce que tu dis
        de l’imperfection humaine est en moy, mais non pour cela en toutes les
        autres personnes qui vivent, estant tres-asseuré, qu’il y en a
        en ceste compagnie qui sont sans imperfection. Mais cela ne me peut
        empescher l’entrée de ce lieu sainct, puis qu’en la condition
        qu’il demande à ceux qui y peuvent entrer, je suis certain que
        je n’ay point de deffaut qui soit en l’amour, la mienne estant telle,
        que j’aimerais mieux la mort, que d’y souffrir aucun manquement. –
        Belle imagination! je vous asseure, s’escria Hylas. Et dis-moy,
        Silvandre, où sont ces parfaictes personnes que tu nous vas
        imaginant? – Tu as raison, respondit <pb n="484"/> Silvandre, de demander
        où elles sont. Je croy que malaisément les
        sçaurois-tu recognoistre, et toutesfois il y en a tant icy que
        je ne me puis empescher de te les nommer.</p>
        <p>Qu’est-ce que tu reprendras en Phillis? – Elle est trop gaye, dit
        Hylas. – Et en Astrée? adjousta le berger. – Elle est trop
        triste, respondit Hylas. – Et en Diane? continua Silvandre. – Elle est
        trop sage, repliqua-t’il. – Et en Alexis? reprit le berger. – Elle
        sçait trop, dit Hylas. – Et en Leonide? continua Silvandre. –
        Trop ou trop peu, respondit Hylas. – Et en Celidée? adjousta
        Silvandre. – Sa vertu me faict horreur, repliqua-t’il. – Mais que
        diras-tu de Florice? dit le berger. – Qu’elle a un mary jaloux,
        respondit-il. – Et quoy de Palinice? reprit Silvandre. – Qu’elle croit
        aisément d’estre aimée, dit Hylas. – Et de Circene?
        reprit le berger. – Qu’elle esmeut sans resoudre, repliqua-t’il. – Et
        que reprendras-tu en Carlis? dit Silvandre. – Qu’elle m’a trop et trop
        aymé, respondit Hylas. – Et en Stiliane? adjousta Silvandre. –
        Qu’elle est trop fine, dict Hylas. – Et en Daphnide? continua le
        berger. – Qu’elle a perdu, respondit Hylas, ce qui la faisoit estimer
        plus belle. – Et de Laonice, qu’en diras-tu? dit Silvandre. – Que je
        ne l’ayme plus. – Et de Madonte? dit le berger. – Qu’elle ressemble
        trop à Diane, respondit-il. – O dieux! s’escria Silvandre,
        est-il possible que je ne puisse proposer personne où tu ne
        trouves quelque chose à redire? – Vous avez oublié, dict
        alors Diane, parmy nous la bergere Stelle. – II est vray, reprit
        Silvandre, et que veux-tu dire de celle-là? – J’avoue, dit
        alors Hylas, que si ceste bergere continue à me plaire comme
        elle a faict depuis ce matin, je la trouveray bien à mon
        gré. – Comment, mon serviteur, dit incontinent Alexis, et me
        voudriez-vous bien quitter pour elle?</p>
        <p>Hylas, apres avoir quelque temps pensé en luy-mesme, respondit
        froidement: Ma maistresse, je ne vous veux pas quitter, mais je
        pourrois bien vous donner compagnie. – Comment? reprit Alexis, vous ne
        vous contentez pas de moy? je me plaindray de vous à tout le
        monde. – Vous aurez tort, respondit Hylas, car ne m’avez-vous pas dit
        que vous vouliez que la loy fust esgale entre nous? – II est certain,
        repliqua Alexis. – Or, si elle doit estre esgale, reprit-il, il me doit
        bien estre permis en vous aymant, d’en aymer encore une autre, puis que
        vous en faictes de mesme. – Et qui voyez-vous que j’ayme, dit-elle,
        sinon vous? – Et <pb n="485"/> qu’est-ce, respondit-il, que vous faictes
        donc tout le jour avec cette villageoise d’Astrée? – O mon
        serviteur! s’escria-t’elle, c’est une fille. – Et bien! dit Hylas, et
        moy aussi j’aimeray une fille. – Ah! mon serviteur, dit la druide en
        riant, si vous estiez fille comme moy, cela seroit bien bon, mais
        autrement j’ay grande occasion d’estre jalouse. – Ma maistresse,
        respondit froidement Hylas, demeurons sur ceste loy esgale, que vous
        avez accordée, qui doit estre entre nous. – Jamais, dit-elle, je
        ne consentiray que cet outrage me soit fait. – Et moy, repliqua Hylas,
        je ne veux point me relascher d’un seul de mes privileges. – De sorte,
        interrompit Diane, que voicy le commencement d’un grand divorce. –
        Quant à moy, dit Astrée, je ne puis qu’y gaigner
        beaucoup, quoy qu’il en advienne, car si cela est cause que leur
        amitié se separe, me voilà seule à posseder ceste
        belle dame; et si elle ne se separe point, et qu’il soit permis
        à Hylas d’aimer aussi Stelle, j’auray tousjours un peu plus de
        loisir de me voir seule, cependant qu’il ira entretenir ceste nouvelle
        maistresse. – Et moy, dit Hylas, je ne puis aussi qu’y gaigner
        beaucoup, car si nostre amitié se rompt, je demeureray libre, et
        si elle continue, au lieu d’une, j’auray deux personnes qui m’aymeront.
        – Si bien, adjousta Alexis, qu’il n’y a de la perte que pour moy,
        d’autant que, si Hylas cesse de m’aimer, je perds l’amitié d’une
        personne que je cheris infiniment, et si elle me demeure avec ceste
        condition d’en pouvoir aymer un autre, je demeureray avec un demy
        serviteur, puis que ceste Stelle m’en ostera la moitié; de
        sorte que de quelque costé que ceste piece tombe, ce sera
        tousjours dans mon jardin. Mais, mon serviteur, n’y a-t’il point de
        moyen que vous soyez tout à moy, sans que Stelle y ait part?</p>
        <p>Alexis disoit ces paroles avec une froideur telle, que l’on eust
        jugé qu’elle en parloit à bon escient. Hylas, de qui la
        constance commençoit à se lasser, et qui pensoit
        d’offencer grandement l’humeur qu’il avoit tousjours eue: Voyez-vous,
        ma maistresse, dit-il, il faut se resoudre, je ne puis demeurer
        incertain. Laisserez-vous Astrée, ou prendray-je Stelle, ou bien
        romprons-nous le marché? car en fin je suis marchand de parole: la
        loy que vous avez establie égale entre nous, m’oblige de
        m’opiniastrer à ce que je dis.</p>
        <p>Quelque force qu’Alexis se fist, si ne peut-elle s’empescher de rire
        des discours d’Hylas; et parce qu’elle demeuroit trop à
        <pb n="486"/> luy respondre: Et quoy, reprit-il, vous vous amusez à
        rire au lieu de me faire response? – Ne le trouvez estrange, dit
        Alexis, je ne me vis jamais en une semblable affaire, car j’aymerois
        mieux estre seule, que d’estre mal accompagnée. – C’est à
        vous à choisir, respondit Hylas. – Mais, mon serviteur, vous me
        mettez le marché si librement et si souvent en la main, que je
        croy que vous avez desjà resolu de me quitter.</p>
        <p>Toute la troupe de ces bergers et bergeres s’estoit assemblée
        autour d’eux pour ouyr cette plaisante dispute, et entre les autres
        Stelle y estoit accourue qui, s’oyant nommer et sçachant que
        c’estoit pour elle que Hylas parloit ainsi: Madame, dit-elle,
        s’addressant à Alexis, consentez seulement que Hylas me serve,
        car ce sera vostre advantage, puis qu’ayant recogneu mon peu de valeur,
        il fera beaucoup plus d’estime de vostre mérite. – Belle et
        courtoise bergere, respondit Alexis, j’aurois peur qu’il n’en advinst
        au contraire. – Puis, adjousta Stelle, que j’ay le courage d’entrer en
        cette preuve, il me semble que vous, madame, qui avez tant d’advantage
        par dessus moy, n’en devez pas faire difficulté. – Toutesfois,
        reprit Alexis, quand Silvandre luy a demandé que c’est qu’il
        pourroit reprendre en moy, il y a trouvé du defaut et de vous il
        n’a sceu que dire. – C’est peut-estre, respondit la bergere, qu’il
        trouvoit trop de choses à desappreuver. – Non, non, adjousta
        Alexis, c’est que l’amour a de coustume de boucher les yeux à
        .ceux qui aiment bien. – En fin, interrompit Hylas, en quoy se
        conclurra tout ce long discours?</p>
        <p>Alexis qui se contentoit des importunitez que l’affection d’Hylas luy
        avoit rapportées, l’empeschant bien souvent de parler, et de
        demeurer seule avec Astrée, et prevoyant qu’avec le temps elle
        pourroit encores l’incommoder d’advantage, elle pensa qu’il estoit bien
        temps de s’en défaire, mesme que la raison qui le luy avoit
        faict souffrir, la pouvoit convier maintenant au contraire, car
        ç’avoit esté pour faire mieux croire qu’il fust fille;
        et cette opinion estant de sorte en l’ame de chacun, elle creut n’estre
        plus necessaire de souffrir cette contrainte.</p>
        <p>Et parce qu’elle demeura quelque temps à songer à toutes
        ces choses, et que l’humeur d’Hylas n’estoit pas d’avoir tant de
        patience: Ma maistresse, luy dit-il, ou resolution, ou congé. –
        Mon serviteur, respondit Alexis, nous qui sommes druides, ne nous
        hastons pas tant que les autres personnes, car en toutes <pb n="487"/> nos
        affaires, avant que de les resoudre, nous consultons tousjours
        l’Oracle. – Et quoy? ma maistresse, reprit Hylas, vous ne faites rien
        sans luy en demander congé? – Chose quelconque, dit-elle. – De
        sorte, adjousta Hylas, que quand, apres vous avoir servie longues
        années, ou pour le moins quelques lunes, si pour recompense je
        vous demande un baiser, il faudra faire un sacrifice pour consulter
        l’oracle? – O mon serviteur! respondit en riant Alexis, nous ne
        demandons point ce congé à l’oracle, car nous
        sçavons desja qu’il ne le veut pas. – Comment? s’escria Hylas,
        apres un long service, il n’est pas seulement permis d’avoir le baiser
        d’une main? – Rien du tout, repliqua la druide. – Et qu’est-ce donc,
        dit Hylas, que je dois esperer apres vous avoir longuement aymée
        et servie? – Le contentement, dit-elle, de m’avoir aymée. – Je
        ne trouve pas, dit Hylas, que ce plaisir soit si grand qu’il me puisse
        payer la despense qu’il faut que je fasse en ce voyage. – Ah! mon
        serviteur, dit la druide, je voy bien que vous m’allez eschapper, et
        que je ne vous tiens gueres plus. – Vous n’avez jamais faict paroistre
        d’avoir tant de cognoissance, dit-il, qu’à ce que vous dites
        maintenant; car il est vray que s’il y a quelque courtoisie en vous
        pour les services que vous avez receus de moy, permettez que je vous
        baise ou la main ou la robe. – Encores, respondit Alexis, que j’aye
        beaucoup de regret que vous me quittiez, et que les loix des druides
        soient en quelque sorte contraires à ce que vous me demandez, si
        ne veux-je point que le gentil Hylas se separe d’avec moy, sans en
        avoir eu ce qu’il en a demandé, et pource je vous permets et ma
        main et ma robbe. A ce mot, Hylas se jettant à genoux: Et moy,
        dit-il, je recois ceste faveur pour tesmoignage de l’estime que je fais
        d’Alexis comme de la plus parfaicte en qualité de druide qui fut jamais.</p>
        <p>Et luy ayant baisé et la main et la robbe, il s’en courut vers
        Stelle, à laquelle prenant la main: C’est à vous, belle
        bergere, dit-il; à qui je viens offrir toutes les faveurs
        qu’amour m’a faict obtenir de toutes celles que j’ay aymées; et
        afin que vous ne croyez pas que j’en sois pauvre, recevez en premier
        lieu ces deux baisers que ceste belle druide m’a donnez. – Si les
        autres, interrompit Silvandre, ne sont pas plus grandes que celle-cy,
        je croy, Hylas, que tu n’as guere dequoy te vanter. – Et quoy?
        respondit Hylas, tu n’estimes point la faveur qu’Alexis m’a faite? –
        J’estime, continua Silvandre, ce que la belle Alexis a fait pour
        <pb n="488"/> toy, mais en qualité de rançon et non pas de
        faveur. – Et qu’est-ce, reprit Hylas, que tu veux dire? – J’entends,
        continua Silvandre, que ceste sage et belle druide, pour se rachepter
        de l’importunité qu’elle reçoit de toy, a esté
        bien aise de te permettre de baiser sa main et sa robbe, comme pour sa
        rançon et pour estre à l’advenir libre et exempte de ce
        qui la travailloit si fort. – Je serois bien trompé, dit Hylas,
        si tu disois vray. Mais je sçay, Silvandre, que dés
        long-temps tu es mon ennemy, je ne veux donc point croire à tes
        paroles, non plus que je ne te conseille pas d’adjouster foy aux
        miennes, quand je diray quelque chose contre toy. Mais vous, ma
        maistresse, dit-il, s’adressant à Stelle, ne vous arrestez point
        aux discours de ce berger, autrement je suis
        asseuré que vous ne m’aimerez guere.</p>
        <p>Stelle qui n’estoit pas ignorante de l’humeur de Hylas, et qui
        toutesfois ne la trouvoit point desagreable: Mon nouveau serviteur,
        luy dit-elle, je cognois de sorte Silvandre, qu’il ne faut pas que vous
        m’en disiez d’avantage. Mais, continua-t’elle, est-ce à bon
        escient que vous voulez estre mon serviteur? – Comment? reprit Hylas,
        pensez-vous que je sois dissimulé comme vos bergers de Lignon?
        Non, non, ma maistresse, sçachez que j’ay le cœur dans la
        bouche, et que toutes mes paroles sont tres-veritables, et de fait, ne
        voyez vous pas que soudain que je n’ay plus aymé Alexis, je le
        luy ay dit? – Je croiray de vous, continua la bergere, tout ce que
        vous m’en dites, et plus encores s’il s’en peut. Mais puis qu’il est
        ainsi, je veux que de mesme vous en croyez autant de moy, et afin que
        nous vivions avec du contentement, je desire que nous fassions des
        conditions ensemble, lesquelles nous serons obligez d’observer, et que
        nous appellerons loix d’Amour. Et parce que je veux que vous puissiez
        vous en souvenir, et moy aussi, il faut que nous les mettions par
        escrit, de sorte qu’avant que nous fassions l’entiere resolution de
        nous aymer, je suis d’advis que nous ayons du papier et une escritoire.
        – Ma future maistresse, dit Hylas, c’est ainsi que vous voulez que je
        vous appelle, jusques à ce que nous ayons passé nos
        conditions par escrit, je prevois tant de contentement de nostre future
        amitié, que je ne voudrois pas dilayer d’avantage; et si j’ay
        bonne memoire, il y doit avoir à ceste porte une escritoire,
        quant à du papier, j’en trouveray bien assez dans ma panetiere.
        Je vous supplie, mettons la main à l’œuvre. Et à ce mot,
        il s’en courut à la porte du temple, où il trouva celuy
        <pb n="489"/> avec lequel il avoit falsifié les loix d’amour, et
        lequel il avoit retourné en sa place, lors qu’inutilement il
        l’estoit venu querir, pour escrire l’epitaphe du vain tombeau de Céladon.</p>
        <p>Toute la troupe qui oyoit ceste nouvelle façon d’aimer, ne se
        pouvoit empescher de rire, et mouroit d’envie de voir quelles seroient
        leurs conditions; et cela fut cause que chacun chercha du papier, de
        peur qu’à faute d’en avoir, ils ne remissent la partie à
        une autre fois. Et en fin toutes choses estans prestes, Hylas dit qu’il
        vouloit estre celuy qui escriroit les conditions. Mais Stelle respondit
        qu’il estoit plus raisonnable que ce fust elle, parce que
        ç’avoit esté elle qui avoit esté la premiere
        à les proposer. En fin, apres une longue dispute, Hylas accorda
        qu’elle les dicteroit, pourveu qu’elle ne les fist point escrire qu’il
        n’y eust consenty article par article. Mais cela estant arresté,
        il fallut sçavoir qui les escriroit, parce qu’Hylas craignoit
        que Stelle n’en escrivist plus qu’elle n’en prononceroit, et Stelle au
        rebours, ayant peur qu’Hylas n’en escrivist moins, ils ne vouloient
        point se fier l’un à l’autre.</p>
        <p>Ceste dispute ne se pouvoit faire sans un extreme plaisir pour toute la
        compagnie. Et parce qu’Astrée voyoit que sa chere druide en
        rioit de bon cœur, elle dit à Silvandre qu’il les pouvoit bien
        relever tous deux de ceste peine: Je le ferois, dit-il, belle bergere,
        si la vraye et parfaicte affection que je porte à Diane, pouvoit
        souffrir que ma main peust escrire des choses si contraires à la
        fidelité et pureté de mon amour; et à la
        verité, j’eslirois aussi-tost la mort, que de permettre que l’on
        vist de semblables conditions avec l’escriture de Silvandre. – Non,
        non, trop scrupuleux amant, dit Hylas, ne t’excuse point de ceste
        peine, je t’en descharge fort librement; aussi la veritable amour qui
        doit estre entre ceste bergere et moy, ne sçauroit supporter
        qu’une personne de si differente humeur fust secretaire de ses ordonnances.</p>
        <p>Corilas qui avoit ouy tout ce discours, et qui desiroit infiniment de
        voir Hylas et Stelle liez ensemble d’affection, luy semblant que deux
        personnes plus semblables ne se pouvoient jamais assembler: Donne-moy,
        Hylas, ceste charge, dit-il, et sois certain que je n’escriray que ce
        que tu accorderas. Et vous, Stelle, vous n’en devez point faire de
        difficulté, puis que vous sçavez bien que j’entends assez
        vostre langage, pour ne vous faire pas redire deux fois un mesme mot.</p>
        <p>Et ayans tous deux consenty, prenant la plume et le papier, <pb n="490"/> il s’assit en terre, et escrivit sur ses genoux les articles qui s’ensuivent, lors toutesfois que tous deux estoient bien d’accord.</p>
    </div>
    <div class="contentc">
        <milestone type="space"/>
        <p>Les douze conditions</p>
        <p>avec lesquelles Stelle et Hylas</p>
        <p>promettent de s’aymer à l’advenir.</p>
        <milestone type="space"/>
    </div>
    <div class="contentl">
        <p>L’experience estant celle qui rend les personnes
        prudentes, et qui apprend à mettre les remedes necessaires pour eviter les
        inconveniens, où l’on a veu que les autres se sont auparavant
        perdus, nous ayant enseignez par les divers evenemens que nous avons
        remarquez entre ceux qui s’ayment, que le plus souvent toutes leurs
        amertumes et dissensions ne proviennent que de la tyrannie que l’un
        veut exercer sur l’autre, nous, Stelle et Hylas, sommes tombez d’accord
        de ce qui s’ensuit.</p>

        <milestone type="space"/>
        <milestone type="space"/>
        <head type="chapitre">PREMIEREMENT</head>
        <milestone type="space"/>
        <p>Que l’un n’usurpera point sur l’autre ceste souveraine authorité, que nous disons estre tyrannie.</p>
        <p>Que chacun de nous sera en mesme temps et l’amant et l’aymé, et l’aymée et l’amante.</p>
        <p>Que nostre amitié sera eternellement sans contrainte.</p>
        <p>Que nous aymerons tant qu’il nous plaira.</p>
        <p>Que celuy qui voudra cesser d’aymer, le pourra faire, sans reproche d’aucune infidélité.</p>
        <p>Que quand nous voudrons, sans nous separer d’amitié, nous pourrons aymer qui bon nous semblera, et tant qu’il nous plaira, continuer ceste amitié, ou la quitter sans congé.</p>
        <p>Que la jalousie, les plaintes et la tristesse seront bannies d’entre nous, comme incompatibles avec nostre parfaite amitié.</p>
        <p>Qu’en nostre conversation nous serons libres, et sans nous contraindre, chacun fera et dira ce qu’il luy plaira, sans nous incommoder l’un pour l’autre.</p>
        <p>Que pour n’estre point menteurs, ny esclaves, en effect, ny en parole, tous ces mots de fidelité, de servitude et d’eternelle affection, ne seront jamais meslez parmy nos discours.</p>
        <p>Que nous pourrons tous deux, ou l’un sans l’autre, continuer, ou cesser de nous entre-aymer. <pb n="491"/></p>
        <p>Que si ceste amitié cesse, de l’un des costez, ou de tous les deux, nous pourrons la renouveller, quand bon nous semblera.</p>
        <p>Que pour nous adstraindre à une longue amour ou à une longue hayne, nous serons obligez d’oublier et les faveurs et les outrages.</p>
        <milestone type="space"/>

        <p>Ces articles estans escrits de ceste sorte: Et bien! Hylas, luy dit
        Stelle, ces conditions vous sont-elles agreables? – Et à vous?
        respondit Hylas. – Quant à moy, repliqua la bergere, je ne les
        eusse pas faict escrire, si elles ne m’eussent semblé
        tres-justes et tres-raisonnables. – Quant à moy, interrompit
        Silvandre, j’y en voudrois adjouster encore une. – Et laquelle,
        respondit Hylas? – Que, quand bon vous semblera, reprit Silvandre,
        vous n’observerez pas une de toutes celles que vous avez escrites,
        autrement vous contrevenez à vostre intention, car elle n’est
        que de vous aymer sans contrainte. Or si vous estes obligez d’observer
        ce que vous avez escrit, n’estes-vous pas contraints à suivre ce
        qui est escrit? – Ma future maistresse, dit Hylas, apres y avoir un
        peu pensé, je croy que veritablement ce berger ne parle pas du
        tout sans raison. – Et quoy! mon futur serviteur, dit Stelle,
        voudriez-vous changer d’opinion pour l’advis que Silvandre vous donne?
        Silvandre, dis-je, que vous publiez par tout vostre grand ennemy. – La
        honte, respondit Hylas, par laquelle vous me voulez empescher de
        recevoir les conseils que je crois estre bons, n’a guere de puissance
        sur moy, y ayant fort long-temps que l’une des principales maximes, que
        te tiens pour la conduite de ma vie est celle-cy:</p>
    </div>
    <div class="contentci">
        <milestone type="space"/>
        <p>Qui voit son bien, et ne le veut,</p>
        <p>A tort, puis apres, il se deult.</p>
        <milestone type="space"/>
    </div>
    <div class="contentl">
        <p>Et quant à ce que vous dites que Silvandre est mon
        ennemy, je le vous avoue. Mais y a-t’il rien de pire qu’un serpent, et toutesfois
        ceux qui ont la cognoissance des proprietez de chaque chose, ne
        laissent de s’en servir en leurs receptes pour le salut des hommes; et
        les plus sages n’.ont-ils pas accoustumé de tirer beaucoup de
        profit de leurs propres ennemis? Et par ainsi, ne me dites plus, si je
        veux changer d’opinion pour Silvandre, mais voyons, si ce qu’il dit est
        bon ou mauvais. Quant à moy, qui suis nourry dans une pure et
        entiere liberté, il me fascheroit fort que deux doigts de papier
        barbouillé, comme celuy que vous avez faict escrire, me peust
        astreindre à changer de vie. Et toutesfois <pb n="492"/> il est
        certain que, si nous lisons ce qui est mis icy, nous nous obligeons
        à observer ces articles, et toute obligation est en effect une
        contrainte, si l’on n’adjouste la condition que Silvandre nous a
        proposée. – Quant à moy, reprit Stelle, je consens
        qu’elle soit adjoustée aux nostres, car ma liberté m’est
        aussi chere qu’à vous la vostre. Mais parce que je crains qu’il
        n’y ait quelque malice cachée sous ces paroles, qu’on y mette en
        l’escrivant: Condition adjoustée par Silvandre. – J’appelle de
        ce jugement; s’escria incontinent Silvandre, car je ne veux estre dans
        vos conditions, ny pour conseil, ny pour tesmoing. – Tu ne peux pas
        empescher, dit Hylas, que par force tu ne sois tous les deux, puis que
        chacun void que tu es tesmoing de ce que nous faisons, et que chacun a
        ouy que c’est par ton conseil que nous adjoustons cette treiziesme
        condition à celles que nous avions desja accordées.</p>
        <p>Et parce que toute cette troupe fit une grande risée et le
        bruict en vint jusques à Daphnide et Alcidon, qui parloient avec
        le sage Adamas, ils sortirent par curiosité hors de ce temple
        champestre; aussi bien avoient-ils desja visité les raretez de
        ce lieu. Et parce que les bergers et bergeres continuoient de rire,
        s’addressant à Silvandre qu’ils voyoient le plus de tous en
        action, il leur respondit que Hylas et Stelle luy vouloient faire un
        tort et qu’il supporteroit moins aisément que le trespas. Et
        lors, leur raconta tout ce qui s’estoit passé, et mesme leur fit
        voir les conditions escrites et approuvées d’un costé et
        d’autre. Et d’autant continua-t’il, qu’en me mocquant de cette nouvelle
        façon de contracter amitié, je leur ay dit qu’il y falloit adjouster:</p>
        <p>Que quand bon leur sembleroit, ils n’observeroient pas une de ces conditions ils veulent joindre cet article aux leurs, mais soubs le nom de Silvandre.</p>
        <p>Le druide, Daphnide et Alcidon, ne pouvoient se garder de rire tant de
        voir ces gracieuses conditions, que de la colere de Silvandre, et de la
        honte qu’il avoit d’estre nommé en ce contrat d’importance. Et
        d’autant que plus il en faisoit de refus, Hylas et Stelle
        s’opiniastroient davantage de l’y mettre, Adamas prenant la parole:
        Mes enfans, leur dit-il, voulez-vous que j’ordonne sur vos differents?
        – Quant à moy, dit Hylas, j’y consents, et pour Stelle, et pour
        moy. – Et moy, adjousta Silvandre, je n’y consents pas seulement, mais
        je l’en supplie et conjure. – Dites-moy donc, Hylas, reprit le druide,
        pourquoy voulez- <pb n="493"/> vous que Silvandre soit mis pour tesmoing de
        vos conditions, et pour autheur de celle que vous y voulez adjouster?
        – Parce, respondit Hylas, que j’ayme la verité et que je ne suis
        point ingrat. Or la verité est, qu’il est tesmoing des
        conditions que Stelle et moy avons faictes, et que nous ayant donne ce
        bon advis, nous serions ingrats si nous ne recognoissions de le tenir
        de luy. – Et vous, Silvandre, que respondez-vous au contraire? dit
        Adamas. – Je dis, adjousta Silvandre, qu’encore que je sois present,
        toutesfois je ne veux pas estre tesmoing, et que par raison je n’y puis
        estre contrainct. Car le grand Tautates n’est-il pas partout? et
        toutesfois, quand l’on faict quelque meschanceté, le prend-on
        pour tesmoing? – Et pourquoy, interrompit Hylas, ne seroit-il pas
        tesmoing? – Parce, dit-il, qu’il en doit estre juge, et chastier
        telles meschancetez; de mesme je ne puis pas estre tesmoing. – Si ne
        seras-tu pas aussi nostre juge, reprit Hylas, car nous aurions assez de
        cause pour recuser ton jugement. – Si je n’en suis le juge, continua
        Silvandre, j’en seray l’accusateur, ce que je ne pourrois pas estre, si
        j’estois tesmoing. Et quant à l’ingratitude de laquelle il
        parle, elle seroit bien plus grande, s’il pense de m’avoir de
        l’obligation en m’offencant si cruellement que non pas en taisant mon
        nom, que je prendray au contraire pour une tres-grande recompense.</p>
        <p>Alors le sage druide, ayant quelque temps passé le temps
        à les faire disputer, ordonna de cette sorte: Mes enfans, apres
        avoir meurement consideré vos differents, Je juge les conditions
        de vostre future amitié estans toutes pour conserver la
        liberté de laquelle vous y pretendez jouyr, il ne seroit pas
        raisonnable qu’elles l’ostassent à d’autres, ny qu’elles les
        obligeassent par force à choses contre leur volonté. Et
        pour ce, de tous ceux qui sont presents, ceux-là en seront les
        tesmoings qui les voudront estre, et les accusateurs aussi, qui en
        voudront prendre la peine. Et parce que vous jugez cet article estre
        digne d’estre adjousté aux autres que vous avez desja faict
        escrire, et que n’estant de vostre invention, vous ne voulez point vous
        en attribuer l’honneur, et que d’autre costé Silvandre n’y veut
        pas estre nommé, j’ordonne qu’il sera escrit, mais de cette sorte.</p>

        <milestone type="space"/>
        <milestone type="space"/>
        <head type="chapitre">Treiziesme et dernier Article.</head>
        <milestone type="space"/>

        <p>Adjousté par advis et conseil, aux conditions avec lesquelles <pb n="494"/> Hylas et Stelle promettent de s’aymer à l’advenir, et lequel ils jurent d’observer le plus religieusement.</p>
        <milestone type="space"/>
        <p>Que toutesfois nous, Stelle et Hylas, sommes si soigneux de nostre
        liberté, et tant ennemis de toutes sortes de contraintes, qu’il
        nous sera permis, quand bon nous semblera, de n’observer une seule de
        toutes les conditions cy-dessus escrites et accordées.</p>
        <milestone type="space"/>
        <p>Ainsi termina le different de ces gentils bergers, avec le contentement
        de tous, par le sage advis du druide, non point sans plusieurs plaisans
        discours sur ce propos et l’opinion que la plus-part eut que cette
        amitié seroit de durée, puis que ny l’une ny l’autre des
        parties n’avoit dequoy se plaindre. Corilas, les voyant ensemble, et se
        tenir par les mains, en signe de leur contentement: Or va, dit-il,
        Stelle, te voilà arrivée où ton humeur te devoit
        avoir conduite il y a long-temps! Et toy! Hylas, tu peux dire
        qu’apres avoir longuement cherché, tu as trouvé ce qui
        t’estoit necessaire, et je recognois que veritablement le Ciel est
        juste puis que parmy tant de divers evenemens, il vous a non seulement
        conservé l’un pour l’autre, mais en fin vous a liez ensemble
        d’une mutuelle affection.</p>
        <p>L’amitié d’Hylas et de Stelle se commenca de cette sorte. Au
        commencement par jeu, mais en fin elle continua à bon escient,
        car Stelle estoit une fort agreable bergere, et qui avoit un esprit
        vif, et Hylas, de son costé, estoit de la plus douce compagnie
        qu’on peust imaginer, et leurs conditions estoient si favorables, et
        pour le serviteur et pour la maistresse, qu’il n’y avoit rien qui leur
        peust rapporter le moindre mescontentement; de sorte que peu à
        peu vivant avec cette franchise, ils conceurent, et l’un et l’autre,
        une amitié plus grande qu’ils n’avoient pensé, ny jamais
        ressenty pour quelqu’autre subject que se fust presenté devant leurs yeux.</p>
        <p>Cependant le disner estant prest, et les tables dressées
        à l’ombrage du bois, et le plus pres de la fontaine que la
        commodité du lieu leur avoit permis, toute la troupe s’assit. Il
        est vray que les Vacies, Bardes, Sarronides, Eubages et Druides se
        mirent à une table separée, où ils mangerent ce
        qui leur appartenoit du sacrifice; mais Adamas, pour rendre plus
        d’honneur à Daphnide et à Alcidon, mangea d’un autre
        costé avec eux, et avec le reste des bergers et bergeres qui
        estoient restez en ce lieu. Tant que <pb n="495"/> le repas dura, l’on ne
        parla que des raretez de ce lieu, et de la saincteté de ce boccage sacré.</p>
        <p>Mais le disner finy, et le soleil estant encores trop haut pour se
        pouvoir mettre en chemin, afin d’aller au grand pré où
        toute la troupe des bergers ou bergeres devoit se rendre pour les jeux
        rustiques qu’on avoit accoustumé de faire apres les sacrifices,
        Adamas eut opinion que la chaleur du jour se passeroit plus
        aisément aupres de la fraischeur de cette fontaine, si l’on y
        pouvoit trouver quelque honneste divertissement. Et se souvenant du
        jugement que Diane estoit obligée de faire sur la recherche de
        Silvandre et de Phillis, il pensa que le temps et l’occasion estoient
        tres à propos maintenant, et d’autant plus que Daphnide, qui ne
        s’arrestoit en ceste contrée que pour avoir plus de cognoissance
        de la douce vie de ces bergers et bergeres, seroit bien aise d’ouyr ce
        different, et le jugement que Diane en donneroit.</p>
        <p>Il vint donc trouver Astrée et Phillis, et leur ayant fait
        entendre son dessein, il les pria de vouloir joindre leur credit avec
        ses prieres, pour faire que Diane y consentist. – Je m’asseure,
        respondit Astrée, qu’il ne l’en faudra guere soliciter, car je
        sçay que ce qui l’a fait retarder si long-temps, ç’a
        esté qu’il nous a semblé à toutes qu’il n’estoit
        pas raisonnable que ce jugement se donnast hors de la presence de la
        nymphe Leonide, puis qu’en ayant veu le commencement, il sembloit
        qu’elle deust aussi assister à la fin; mais j’ay peur que si
        Silvandre s’en appercevoit, il ne nous rompe bien tost compagnie.</p>
        <p>Phillis qui vid bien que le druide le proposoit avec raison, et qui,
        outre cela, se faschoit d’employer le temps à quelqu’autre
        entretien qu’à celuy de son bien-aymé Lycidas, duquel il
        sembloit que les soings qu’elle rendoit à Diane, encore que
        feints, la divertissoient plus qu’elle n’eust desiré: – Non
        non, ma sœur, dit-elle, il faut surprendre l’ennemy quand il y pense le
        moins. Et haussant la voix: Ma maistresse, dit-elle à Diane,
        ceste compagnie vous demande, et je vous supplie de venir, sans vous
        arrester aux discours de celuy qui parle à vous, car je
        m’asseure qu’il ne vous dit rien à mon advantage. Silvandre
        estoit celuy qui l’entretenoit, et qui pour ne perdre le moindre
        moment, ne laissoit aucune occasion d’entretenir Diane, si bien
        qu’ayant veu Paris un peu esloigné avec la nymphe Leonide, il
        s’estoit approché d’elle et ne faisoit presque que commencer,
        lors que Phillis l’interrompit. Dequoy tout fasché: Je
        m’estonnois bien, <pb n="496"/> dit-il, si ces deux mauvais demons qui me
        tourmentent continuellement, l’un pour le moins ne se trouvoit point
        icy pour interrompre mon bon-heur. – Vostre bon-heur, répondit
        Phillis, est tantost bien prés de sa fin, et le mien, au
        contraire, bien prés de sa supreme felicité. Car, ma
        maistresse, continua-t’elle, se tournant vers Diane, vous estes requise
        par cette bonne compagnie de juger le merite du service de Silvandre et de moy.</p>
        <p>Il est certain que Diane demeura un peu surprise, car encore qu’elle
        eust faict dessein de rendre ce jugement bien-tost, toutesfois elle ne
        laissoit de prevoir ce qui luy pouvoit arriver en la recherche de
        Silvandre, duquel elle jugeoit que l’opiniastreté ne devoit
        ceder à la resolution qu’elle avoit de ne souffrir plus les
        declarations d’amitié qu’il luy souloit faire. Mais le berger le
        fut encore davantage, qui ne voyoit point de commodité pour
        eschapper ce jugement qu’il avoit si longuement dilayé, et
        lequel, estant prononcé, luy raviroit le moyen de se servir de
        la feinte dont Amour s’estoit couvert pour le rendre amoureux de cette bergere.</p>
        <p>Ces considerations leur osterent à tous deux la parole pour
        quelque temps, dequoy Phillis s’appercevant: Et quoy! ma maistresse,
        dit-elle, vous ne respondez point, et semble qu’il vous fasche de me
        donner par vostre jugement la gloire que vous ne pouvez refuser
        à mes services ou bien que, peut-estre, vous craignez de perdre
        ce berger, et d’estre exempte de ses importunitez? Alors Diane, pour
        ne donner cognoissance du trouble qui estoit en elle, en sousriant luy
        respondit: Je ne scay où vous fondez les grandes gloires que
        vous pretendez pour vos services, puis que m’estans reprochez en si
        bonne compagnie, quand ils seroient beaucoup plus remarquables, ils
        seroient surpayez en les supportant comme je fais, ny pourquoy
        voulez-vous que ceux de Silvandre ayent le nom d’importunité, et
        non pas les vostres qui procedent tous d’une mesme cause?</p>
        <p>Silvandre, mettant un genouil en terre, et prenant la main de Diane, la
        luy baisa pour remerciement d’une si juste et favorable response; et
        luy, se relevant: Ma maistresse, luy dit-il, cette bergere, ne
        sçachant que c’est que d’aimer, et voyant bien que plus elle va
        continuant, et plus elle monstre les deffauts de son affection, a
        pensé que ce luy seroit advantage de veoir finir une preuve en
        laquelle elle s’acquitte si mal. Car quelle autre occasion,
        continua-t’il, se tournant vers Phillis, vous pourroit <pb n="497"/>
        convier de parler de cette sorte à nostre maistresse, puis que
        les services que vous luy reprochez sont si petits, que la gloire
        qu’ils meritent n’en peut estre guiere plus grande, et la crainte
        encore moindre que, comme vous dites, elle doit avoir de me perdre,
        estans tres-asseurée que, tant que je vivray, elle ne me perdra
        jamais? – C’est ainsi, répondit Phillis, que le soldat peu
        courageux fuit les occasions du peril; et, au contraire, c’est comme
        moy que le vaillant athlete recherche les plus dangereuses, et
        perilleuses rencontres, à fin de donner à chacun
        tesmoignage de ce qu’il vaut. Car si ce n’estoit ce que je dis,
        pourquoy esloigneriez-vous, peureux soldat que vous estes, le hazard de
        ce jugement qui doit rendre preuve de l’advantage que nous avons l’un
        sur l’autre? Et si Diane ne le va point retardant par l’occasion que
        j’ay dicte, quelle autre est-ce que, vous et elle, pourrez alleguer
        pour excuse? – Je crains, respondit froidement Diane, que nos
        rustiques discours ne rapportent beaucoup d’importunité à
        cette assemblée, et mesme à la belle Daphnide et à
        Alcidon, qui ne trouveront que fort maigres nos petits passe-temps de
        village, estans accoustumez à des sujects plus hauts et plus relevez.</p>
        <p>Et parce qu’elle vouloit continuer en ses excuses: Vous vous trompez,
        discrete bergere, dit Adamas, Daphnide et Alcidon sont maintenant des
        bergers de Lignon, puis qu’ils en ont pris l’habit, d’autant qu’ils
        sçavent bien que la grandeur du personnage que chacun fait,
        n’est pas ce qui le rend estimable par dessus les autres, mais de se
        sçavoir bien acquitter de celuy que nous voulons representer. Et
        par ainsi, nous devons croire que, comme cette belle dame et ce gentil
        chevalier ont bien sceu faire le personnage de belle dame et de
        vaillant chevalier, tant qu’ils en ont porté le nom, de mesme,
        maintenant qu’ils sont revestus des habits de berger et de bergere, ils
        ne s’en acquitteront pas avec moins de perfection, pliant leur esprit
        aux douces naifvetez des pasteurs, et à leurs innocens
        exercices. Et la croyance que j’en ay eu, m’a convié de faire
        cette proposition à Phillis, afin que par vostre jugement ce
        nouveau berger et belle bergere apprissent quels sont les entretiens de
        vos hameaux. Et cela d’autant plus que l’ardeur du soleil estant trop
        grande pour nous en aller au grand Pré, où les bergers
        doivent faire les exercices accoustumez apres le sacrifice, nous ne
        sçaurions employer mieux le temps qu’à voir mettre fin au
        different de Silvandre et de Phillis, et apres nous pourrons estre
        encore à temps pour voir l’assemblée des <pb n="498"/> jeunes
        bergers et bergeres. – Je sçay, mon pere, respondit Diane, que
        tout ce qui vient de vous ne sçauroit estre qu’avec beaucoup de
        raison, et que nous sommes obligez d’observer tout ce que vous nous
        ordonnez; c’est pourquoy je ne mettray jamais difficulté en
        tout ce qu’il vous plaira, mais en cecy je supplieray seulement
        Daphnide et Alcidon qu’écoutant nos petits jeux, ils en
        reçoivent la simplicité pour l’ornement des leurs, et que
        si nous osons les leur faire voir, ils l’attribuent à
        l’obeyssance que nous en voulons rendre. – Belle bergere, respondit
        Daphnide, si toutes les autres contrées de la Gaule produisoient
        de semblables bergeres que celles de Forests, je croirois que les
        villes auroient bien dequoy porter envie aux villages et aux bois, et
        vous ne devez point faire de difficulté de nous donner part en
        vos passe-temps, puis que jusques icy tout ce que nous en avons veu ne
        nous a rapporté que beaucoup de contentement, et causé
        beaucoup d’admiration.</p>
        <p>Cependant le sage druide avoit commandé que l’on disposast les
        sieges en rond, et qu’il y en eust un pour Diane un peu relevé,
        et appuyé contre le dos d’un arbre, de qui le feuillage espais
        faisoit tout à l’entour un ombrage gratieux. Et lors que tout
        fut en l’estat qu’il desiroit, se faisant apporter trois guirlandes de
        diverses fleurs, qui avoient esté cueillies dans le pré
        sacré, il en mit une sur la teste de Diane, et de mesme sur
        celle de Phillis et de Silvandre, et puis, prenant Diane par la main,
        la mit en son siege, et au devant d’elle à main droicte, mais un
        peu esloignée, la bergere Phillis, et Silvandre au costé
        gauche, et tout le reste en rond, ayant mis les sieges de telle sorte
        que l’un n’empeschoit point l’autre, mais faisoient comme une parfaite
        couronne qui commençoit et finissoit où estoit Diane.</p>
        <p>Apres avoir prié qu’on fist silence, il ordonna à Leonide
        de faire entendre à ces bergeres estrangeres le commencement de
        la dispute de Phillis et de Silvandre, afin qu’elles peussent mieux
        juger de leur different, estant bien raisonnable qu’elle en racontast
        le subject, puis qu’en partie elle en avoit esté cause. Leonide
        qui n’avoit point pensé devoir faire en cette assemblée
        autre personnage que celuy d’escouter, fut un peu surprise d’en avoir
        un autre. Toutesfois pour obeyr au druide, apres y avoir un peu
        pensé, elle prit la parole de cette sorte, se tournant vers
        Daphnide: Peut-estre, madame, aurez-vous remarqué que Silvandre
        et Phillis nomment Diane leur maistresse, et qu’ils la servent
        <pb n="499"/> et luy rendent les devoirs ausquels la beauté et les
        merites de cette bergere peuvent obliger tous les bergers qui la
        voyent. Et encores que je sçache asseurément que vous
        n’aurez point trouvé estrange que ce jeune berger, ayant
        l’esprit et le jugement que vous luy avez recogneu, ayme et serve une
        si belle et aymable bergere que Diane, je veux croire que vous ne serez
        pas demeurée sans estonnement de voir que Phillis, qui est
        bergere, la serve comme si elle estoit un berger, et use envers elle
        des mesmes paroles et des mesmes actions que les plus ardentes passions
        peuvent faire produire dans le cœur d’un amant le plus
        affectionné, parce que ce n’est pas la coustume de voir une
        fille servir avec de semblables soings une autre fille. Mais afin que
        vous sortiez de cet estonnement, il faut que vous sçachiez que
        Silvandre, tel que vous le voyez, avoit vescu parmy toutes ces belles
        et jeunes bergeres si longuement, sans en aymer pas une, qu’il s’estoit
        acquis le nom d’INSENSlBLE, n’y ayant personne qui le peut croire avoir
        du sentiment, et n’espreuver point la force de ces jeunes beautez.</p>
        <p>Et parce que quelques-uns s’en estonnoient, et que plusieurs
        l’admiroient, Phillis, comme l’une de celles qui ne se pouvoient
        imaginer qu’il n’y eust quelque deffaut en ce gentil berger, qui estant
        jeune et beau, et vivant parmy tant de bergeres qui meritoient bien
        d’estre aymées, toutesfois estoit insensible et ne se pouvoit
        eschauffer à tant de feux, le rencontrant de fortune parmy ces
        campagnes, elle ne peut s’empescher de venir aux douces reproches avec
        luy, feignant de croire que, s’il n’entreprenoit point d’en servir
        quelqu’une, c’estoit faute de courage ou pour recognoistre son peu de
        merite. Et parce que le berger qui n’avoit ses pensées qu’au
        plaisir de la chasse, et qu’au soing de ses troupeaux, soustenoit le
        contraire, et que c’estoit pour avoir de meilleures et de plus douces
        occupations, il fut condamné par Astrée, Diane et moy qui
        nous y trouvasmes, de donner cognoissance que, si jusques en ce
        temps-là il n’auroit rien aymé, ç’avoit
        esté pour les occasions qu’il avoit alleguées, et non
        point pour celles que Phillis luy reprochoit. Et Diane luy ayant
        esté proposée comme bergere, à qui la
        beauté ne manquoit point pour estre aymée, ny le jugement
        pour sçavoir cognoistre son mérite, il commença de
        la servir et rechercher, tout ainsi que s’il en eust esté bien
        amoureux. Mais Phillis ne s’en alla pas exempte aussi de la mesme
        peine, parce qu’à la requeste de Silvandre, elle fut en mesme
        temps condamnée d’aymer et de servir Diane, avec <pb n="500"/> les
        mesmes devoirs et les mesmes soings que les bergers ont
        accoustumé de rechercher celles desquelles ils sont amoureux
        passionnez, afin que trois lunes estans escoulées en cette
        recherche, Diane peust juger qui des deux se sçauroit mieux faire aymer.</p>
        <p>Or depuis, cette honneste emulation a esté en ce berger et cette
        bergere de telle sorte, qu’ils n’y ont oublié ny la peine ny le
        soing de la plus ardente et veritable affection, et quoy que le terme
        fust prefix de trois lunes, dans lesquelles cet essay se devoit faire
        par eux, et juger par Diane, si est-ce qu’il a bien continué
        d’avantage, d’autant qu’il sembloit estre bien raisonnable que, comme
        j’avois esté des premieres à les condamner de rendre ce
        tesmoignage de leur merite, je me trouvasse aussi au jugement qui en
        seroit fait par Diane. Et cette occasion ne s’estant rencontrée
        depuis que les trois lunes ont esté passées, ils ont
        prolongé jusques à cette heure, qu’il semble que le Ciel
        a reservé ce jugement, afin qu’avec plus de solemnité il
        fust donné en vostre presence.</p>
        <p>La nymphe Leonide finit de cette sorte. Et Daphnide, prenant
        la parole: J’advoue, dit-elle, se tournant vers Adamas, que ce n’a point
        esté sans estonnement que j’ay veu ces jours passez Phillis
        rechercher cette belle Diane avec des paroles d’homme; mais
        maintenant, changeant cet estonnement en admiration, il faut que je die
        n’avoir jamais envié le bon-heur de personne que le vostre. Je
        veux dire, mon pere, que le Ciel vous ait esloigné de ces
        troubles et inquietudes des affaires du monde, pour vous faire vivre
        parmy la douceur et la tranquilité de cette vie. Heureux
        veritablement vous pouvez vous dire d’estre nay en Forests! heureux
        d’y estre obey et aymé comme grand druide! mais je vous dis
        encores plus heureux d’estre voisin de ces aggreables rivages de Lignon
        où le Ciel a voulu faire naistre les plus gentils bergers et les
        plus belles et discretes bergeres qui ayent jamais porté ce nom
        ! – Madame, respondit Adamas, j’accorde tout ce que vous dites, et vous
        proteste que je ne changerais pas mon bon-heur à celuy du plus
        grand monarque de la terre, n’ayant à supplier le grand
        Tautates, sinon qu’il nous le continue à longues années.
        Mais pour les louanges que vous donnez à ces bergers et
        discretes bergeres, je m’asseure qu’ils ne les recevront pas sans
        rougir, encore qu’ils l’ayent bien aggreable, venant de vostre bouche.</p>
        <p>Et toute la trouppe se levant et faisant la reverence à
        Daphnide, pour approuver ce que le druide avoit dit: Mais, madame,
        dit-il, <pb n="501"/> puis que vous avez sceu le suject de la recherche de
        Silvandre et de Phillis, ne vous plaist-il pas d’en ouyr le jugement
        qui en sera fait? – Ce seroit, respondit Daphnide, me laisser avec un
        grand desir que de me priver de ce contentement, et je vous supplie,
        mon pere, d’ordonner qu’ils continuent et que nous en voyons la fin.</p>
        <p>Le druide alors, se tournant vers Phillis: Ce fut vous, bergere,
        dit-il, qui fustes la premiere à provoquer Silvandre au combat,
        il est raisonnable aussi que vous soyez la premiere à dire les
        raisons par lesquelles vous devez avoir la victoire.</p>
        <p>Alors Phillis ayant fait une grande reverence à Diane et au reste de la compagnie, sans se r’asseoir, commenca de parler de cette sorte.</p>

        <milestone type="space"/>
        <milestone type="space"/>
        <head type="chapitre">HARANGUE</head>
        <h3>de la bergere Phillis</h3>
        <milestone type="space"/>

        <p>Je n’eusse jamais pensé, ma maistresse, que parmy
        les bergers de cette contrée et particulierement entre ceux qui paissent leurs
        troupeaux le long des rives de Lignon, il s’en trouvast quelqu’un si
        remply de vanité, qu’il se peust estimer digne d’estre
        estimé et mesme d’une bergere si pleine de merite que Diane,
        Diane, dis-je, la plus accomplie et la plus parfaite, non seulement de
        toutes celles qui ont porté la houlette, et conduit les
        troupeaux, mais encore de toutes celles qui jamais ont eu le beau nom
        de Diane, me semblant que la simplicité de leur ame n’a point
        encore conceu une presomption si difforme, ny qu’un monstre si arrogant
        n’a point jusques icy esté recogneu parmy nous. Toutesfois, vous
        le voyez devant vos yeux, ma belle maistresse, non seulement avec un
        cœur et un visage plein d’amour, mais la teste couverte de chapeaux de
        fleurs, comme si desja il avoit emporté la victoire
        qu’injustement il pretend.</p>
        <p>Mais, berger, dy-moy, je te supplie, d’où vient cette temeraire
        presomption et par quelle pretendue raison l’as-tu peu concevoir? Tes
        merites au moins n’ont pas donné naissance à cette
        esperance si peu raisonnable, lors que tu as consideré les
        perfections de Diane, puis qu’elles sont telles que n’y ayant point de
        proportion entre ce qu’elle merite et ce que tu vaux, l’amour ne peut
        estre produite par des choses tant inesgales. Je m’asseure que l’ou
        <pb n="502"/> trecuidance qui est en toy ne sera pas si grande qu’elle te
        face nier ce que je dis, et qu’en ton ame tu ne m’advoues qu’il n’y a
        rien qui puisse esgaler les perfections de nostre maistresse. Et
        comment, arrogant et temeraire Ixion, ose-tu l’aymer? Et de plus,
        comment as-tu la hardiesse de penser qu’elle te puisse quelquefois
        aymer, ceste belle et si belle Diane, que les yeux ne la doivent
        regarder que pour l’idolatrer?</p>
        <p>Mais si ceste outrecuidance est grande en ce berger, l’autre que je vay
        dire est bien, ce me semble, encores plus extreme. Parce que la
        beauté ayant des attraits si violens, il est certain que bien
        souvent elle clost les yeux à celuy qui en est touché, et
        l’empesche de prendre garde à son devoir, et fait passer ses
        desirs beaucoup plus outre qu’il n’est raisonnable. Mais, Silvandre,
        quelle excuse peux-tu apporter qui soit bonne en la pretention que tu
        as de devoir estre plus aymé d’elle que moy? Puis que, quand je
        n’aurois aucun advantage par dessus ce que tu peux valoir, encores ne
        me scaurois-tu nier que chacun naturellement ne soit incliné
        à aymer son semblable, et moy, estant fille comme nostre
        maistresse, il est certain que naturellement elle me doit aymer
        d’avantage.</p>
        <p>Mais, outre cela, qu’est-ce qui peut faire naistre l’amour que la
        longue et ordinaire pratique? c’est par elle que les perfections sont
        mieux recogneues, c’est par elle que les merites estans recogneus,
        l’amour va jettant ses racines plus profondes; et c’est par elle que
        les occasions se presentent à chasque moment de se rendre les
        reciproques devoirs, qui sont les veritables nourrices d’une parfaite
        et entiere affection. Or, que je n’aye cette ordinaire conversation
        avec elle, et que je ne l’aye eue de tout temps plus particuliere que
        toy, mal-aisément le pourras-tu nier, puis qu’elle mesme le
        sçait, et qu’elle te pourra à l’heure mesme convaincre de mensonge.</p>
        <p>Mais outre toutes ces raisons, je t’en vay dire une qui te doit clorre
        la bouche, si pour le moins l’outrecuidance t’a laissé encore
        quelque partie de l’entendement que tu soulois avoir. Ne m’advoueras-tu
        pas que ce qui est de plus beau et de plus parfaict, est aussi plus
        aymable et plus estimable? Te voicy, berger, pris en un facheux
        destroit; si tu l’advoues, ta cause est perdue, et si tu le nies,
        quelle offence ne fais-tu pas à nostre maistresse? car nostre
        sexe estant infiniment plus parfaict que celuy des hommes, il faut
        qu’en cette qualité tu me cedes, et que tu con <pb n="503"/> fesses
        que j’ay cet advantage par dessus toy, et pour lequel je dois estre
        plus aimée. Que quand toutes ces choses ne seroient point,
        n’est-il pas vray, Silvandre, que les déguisemens, les feintes
        et les dissimulations recogneues ne sont jamais cause de faire naistre
        l’amour? Et toutesfois, penses-tu que cette belle Diane ne
        sçache asseurément que toutes ces recherches que tu luy
        fais, tous ces devoirs que tu luy rends, et bref toute cette affection
        que tu t’efforces de luy faire paroistre, ne sont que pour la gageure
        que nous avons faite, et ne procedent que du desir que tu as de me
        vaincre, et non pas des perfections ny de son beau visage ny de son bel
        esprit? Il me semble que je t’ois desja respondre que cela est vray,
        mais que cette raison est de mesme contre moy, puis que la gageure
        estant reciproque, toutes les demonstrations que je luy fais de mon
        affection, peuvent avoir le mesme defaut et le blasme. O berger! que
        tu te trompes! puis que long-temps avant que nostre dispute fut
        commencée, je l’aymois veritablement, et je sçay que de
        mesme j’estois aimée d’elle, ce qui ne se peut dire de toy, qui
        ne fais que de venir parmy nous, et n’as jamais tourné les yeux
        sur bergere quelconque pour l’aymer, tant s’en faut que tu ayes
        osé regarder celle-cy!</p>
        <p>Mais dy la verité, Silvandre, ne confesseras-tu pas qu’avant
        cette gageure, à peine eusses-tu peu discerner le visage de
        Diane d’avec le mien, ou de quelqu’autre que ce fust des bergeres de
        Lignon? Et ne penses-tu point que ces extremes passions que tu
        presentes en tes discours, ces trespas, ces languissemens, ces
        transports, et bref, toutes tes folies, ou plustost déguisemens,
        ne la convient point aussi tost à rire qu’à aymer? Le
        voilà, ma maistresse, ce transi d’amour! le voilà, cet
        idolatre de vos beautez qui brusle en ses discours et meurt pour avoir
        trop d’affection! C’est celuy-là mesme qui, un moment avant
        nostre gageure, ne sçavoit presque si vous viviez, ou qui pour
        le moins n’avoit guere plus grande cognoissance de vous, que vostre nom
        luy en donnoit. Et toutesfois vous l’avez veu en mesme instant bruslant
        d’amour. Quoy! bruslant? mais desja en cendre, voire consumé
        entierement. Ne faut-il pas plustost rire de cette folie, qu’admirer
        son affection, ou s’il y a lieu d’admiration en cecy, ne faut-il pas
        plustost admirer l’asseurance avec laquelle il parle de cette amour, et
        de laquelle il fait tant de plainte, que de compatir avec luy à
        ses peines imaginaires? Mais confessons-luy, encores qu’il y ait
        quelque estincelle de vostre beauté qui, pour s’en estre trop
        <pb n="504"/> approché, l’ait veritablement un peu atteint, et que
        par ce moyen il soit en quelque sorte à vous, n’est-il pas vray
        que c’est moy qui en dois avoir toute la recompense, puis que c’est moy
        qui en suis la seule cause?</p>
        <p>Je puis dire avec verité, et vous le sçavez, ma belle
        maistresse, que sans mes reproches, ceste gageure ne se fust jamais
        faicte, et ne se faisant pas, eust-il eu ny la volonté ny la
        hardiesse de vous regarder? Si donc il veut pretendre quelque grace de
        vous pour les services que depuis il vous a rendus, n’est-ce pas
        à moy à qui elle se doit faire, puis que je le vous ay
        donné tel qu’il est? C’est donc moy qui avec raison dois
        pretendre tout ce qu’il vaut, et qu’il merite, et quand il n’y auroit
        autre occasion pour me donner cette victoire qu’il me debat, je la
        devrois obtenir par celle-cy, puis que tous les devoirs, tous les
        soings, et toutes les actions qui le vous peuvent rendre aimable,
        doivent estre mis en mon conte, et à mon advantage.</p>
        <p>Cesse donc, berger, de disputer avec moy une chose que tu cognois bien
        m’estre deue, et devançant le jugement que tu ne peux eviter,
        consens que la gloire me soit donnée, que ma fortune, ma
        condition et mes merites m’ont acquise par dessus toy. Si tu le fais,
        l’on cognoistra que tu ne t’es mis en cette entreprise que pour
        passe-temps, et ton esprit et ton jugement paroistront en cette action,
        et seront jugez de tous pour tres-estimables. Ton esprit, d’avoir sceu
        si bien déguiser une fausse affection sous les actions et le
        visage d’une veritable amour; et ton jugement d’avoir sceu si bien
        cognoistre l’advantage que j’ay par dessus toy. Que si tu ne le fais,
        tu ne prolongeras point d’advantage le terme du chastiment de ton
        arrogance, qu’autant que tu retarderas par la longueur de ta response
        le jugement que nostre maistresse en fera. Et parce que je ne
        sçay en quelle humeur tu es, afin d’estre bonne mesnagere du
        temps, et pour haster d’autant plus la gloire qui m’est
        preparée, je laisseray tant d’autres raisons que je pourrois
        alleguer, et les remettray toutes au bel esprit de nostre maistresse,
        m’asseurant, et qu’elle les sçaura mieux penser que je ne le
        sçaurois dire, et que tout ce que je sçaurois adjouster
        seroit desormais superflu, puis que desja la justice de mes
        infaillibles pretentions est si claire, qu’il n’y a rien qui luy puisse
        apporter plus de lumiere.</p>
        <p>Seulement, ma maistresse, je vous supplie de vous souvenir que non
        seulement Silvandre est hayssable en ses feintes, mais <pb n="505"/>
        qu’ayant sceu si bien déguiser une menteuse affection, il a
        rendu tous les hommes mesprisables, ou pour le moins leurs recherches
        et leurs affections, nous ayant appris par la preuve qu’il en a faicte,
        qu’il n’y a ny foy, ny verité parmy eux. Et ayant commis une si
        grande faute, n’est-il pas bien raisonnable qu’il vous ressente juge
        severe, mais juste, puis qu’il ne merite pas de vous avoir pour
        maistresse favorable, n’ayant que des feintes et des dissimulations?</p>
        <p>A ce mot, Phillis ayant fait une grande reverence à Diane, et au
        reste de la compagnie, ne voulant rien dire d’avantage, s’assit, non
        pas toutesfois sans regarder d’un œil sousriant Silvandre qui estoit
        tout esmeu des discours qu’elle avoit tenus contre luy, et qui
        toutesfois, dissimulant le mieux qu’il pouvoit, et ayant receu le
        commandement de parler, s’en alla mettre à genoux devant Diane,
        où posant son chappeau de fleurs à ses pieds, s’en revint
        en sa place, et sans se r’asseoir, apres avoir quelque temps tenu les
        yeux sur toute la troupe, il commença à parler de cette sorte.</p>

        <milestone type="space"/>
        <milestone type="space"/>
        <head type="chapitre">RESPONSE</head>
        <h3>du berger Silvandre.</h3>
        <milestone type="space"/>

        <p>Si je n’estois devant le temple d’Astrée, et que
        ceux qui nous en ont donné la cognoissance nous ont faict entendre estre la
        déesse de la justice, et si j’avois un moindre juge que Diane,
        non seulement compagne, mais la plus chere et plus particuliere amie
        d’une autre Astrée, j’aurois tres-grande occasion de craindre la
        perte de cette cause, et d’en redouter le prochain jugement, non pas
        tant pour les paroles si bien fardées de cette bergere, ny pour
        toutes les raisons desguisées qu’elle a voulu rapporter contre
        moy, quoy qu’avec une artifice tres grande, que pour me recognoistre
        deffaillant en la plus forte et principale raison qui me seroit bien
        necessaire. Car le differend duquel nous disputons est fondé sur
        le seul poinct: à sçavoir, qui de nous deux se
        sçaura mieux faire aymer à cette belle Diane que nous
        avons esleue pour le centre où tous nos services et toutes nos
        affections doivent tendre. Voilà le poinct que nous allons
        cherchant, et qui est si mal-aisé d’estre approché, que
        je le tiens presque impossible, s’il ne plaist au grand Tautates de se
        monstrer aussi bien Tharamis, en purifiant de <pb n="506"/> sorte mon
        amour, et la nettoyant si bien de toute imperfection qu’elle puisse
        meriter d’estre offerte à cette belle Diane, qu’il s’est faict
        paroistre Hesus, c’est à dire puissant, en la rendant si belle,
        et si parfaicte qu’il n’y a rien parmy les mortels qui puisse
        égaler ny sa beauté, ny sa perfection. Peut-estre vous
        pourriez-vous estonner, ma maistresse, qu’estant en ce lieu si sainct
        et dedié à la deesse de la justice, et en la presence de
        la plus chere et familiere amie d’une juste Astrée, j’ose
        pretendre un favorable jugement, puis que j’advoue que cette raison
        principale et plus necessaire me deffaut.</p>
        <p>Mais oyez, s’il vous plaist, mon juge, surquoy je fonde ma juste
        pretention. Le propre de la justice n’est pas seulement de juger
        rigoureusement selon les loix qui nous sont données, mais apres
        avoir consideré la veritable puissance de chasque chose,
        establir avec equité la loy naturelle, que celuy qui faict tout
        ce qu’il peut n’est obligé à rien d’advantage, et que
        s’il ne parvient jusques où il seroit necessaire, l’on ne doit
        pas le luy imputer à quelque faute ou manquement, mais
        l’attribuer aux ordonnances de la nature qui s’est pleue de les
        establir de ceste sorte. Et tant s’en faut qu’il soit blasmable pour ce
        manquement, qu’il est grandement à estimer d’estre parvenu
        jusques au point que nul autre de son espece ne peut outrepasser, et
        où il y en a fort peu qui puissent arriver. Si ce point m’est
        accordé, que je croy, ma belle maistresse, ne me pouvoir estre
        mis en doute, pourquoy feray-je difficulté de me presenter au
        throsne de ceste juste amie d’Astrée, encores que je ne puisse
        attaindre à la perfection que la beauté de Diane demande
        pour estre dignement aymée, puis que mon affection est
        veritablement parvenue jusques au terme où jamais autre
        n’arriva, et que jamais amant n’outrepassera?</p>
        <p>Pourquoy donc, injurieuse Phillis, pensant favoriser et fortifier vos
        foibles et mal-fondées pretentions, me blasmez-vous sans raison? puis
        que si je ne puis aymer avec plus de perfection celles que
        j’avoue, et que je recognois trop bien en Diane, ce n’est pas ma faute,
        mais de la nature qui ne m’a voulu donner ny plus d’esprit, ny plus de
        capacité, et de laquelle toutesfois je ne puis me plaindre, puis
        que c’est une loy commune à tous les mortels, si ce n’est que,
        comme mes yeux et mes desirs se sont eslevez à un subject qui
        surpasse en merites toutes les œuvres de ses mains, il semble qu’il
        eust esté raisonnable qu’elle m’eust aussi donné plus de
        puissance d’aymer, et plus de capacité pour le <pb n="507"/> pouvoir
        faire plus dignement. Mais ceste sage nature ne l’ayant voulu de ceste
        sorte, il faut croire que ç’a esté pour quelque grande
        raison, et peut-estre pour monstrer plus clairement la tres-grande
        beauté de Diane qui, me contraignant de l’aimer (action à
        la verité qui est par dessus ce que les hommes peuvent et contre
        cette reigle d’égalité que vous proposez, Phillis, devoir
        estre entre ceux à qui il est permis de s’entr’aymer), fait voir
        sa grandeur par les effects, puis que la force doit estre tres-grande,
        qui esleve quelque chose par dessus les loix que la nature luy a imposées.</p>
        <p>Doncques, bergere, si vous n’estes jalouse de la gloire de Diane, vous
        ne devez point treuver mauvais que je l’aime, ny m’accuser d’arrogance,
        puis que c’est la force de sa beauté qui m’y contraint, et qu’en
        cela la grandeur de ses perfections se faict mieux cognoistre à
        tous ceux qui me voyent. Et ne me demandez plus, je vous supplie,
        comment je l’ose aimer? J’advoue que j’en suis aussi ignorant que
        vous, mais cette ignorance ne m’empesche pas que je ne sois le plus
        perdu d’amour que tous ceux qui ont jamais aimé. Et quand vous
        me dites que cette Diane est telle que les yeux ne doivent la regarder
        que pour l’idolatrer, pourquoy ne dites-vous adorer? puis que s’il y a
        quelque chose en terre qui pour ses perfections merite les autels et
        les sacrifices, je croy que c’est cette Diane que je n’idolatre pas
        comme vous, mais que j’adore pour la vraye Diane en terre, qui esclaire
        dans la ciel, et qui commande dans les enfers.</p>
        <p>Mais quand vous me demandez, d’où vient la temeraire pretention
        que j’ay d’estre aimé d’elle, et qu’en cela vous me nommez
        monstre d’arrogance et de presomption, vous faictes bien paroistre que
        vous scavez fort peu que c’est que l’amour, ny quels sont les effets
        qu’il produit en ceux qui le recognoissent. Vous m’avez cent fois
        advoué que l’amour est de soy-mesme bon, et je ne pense pas que
        vous vueillez maintenant dire le contraire, vostre silence me fait
        croire que vous y consentez. Et, à la verité, ce seroit
        autrement contrevenir au jugement de tous ceux qui en ont parlé
        avec raison, car, si rien ne peut produire que son semblable, amour
        procedant de cognoissance du bon et du beau, ne peut estre aussi que
        fort bon et fort beau. Mais ce qui est bon et beau, ne peut-il estre
        veu et cogneu sans estre aimé?</p>
        <p>Je ne vous estime pas si hors de raison que vous le vueillez dire, mais
        quand cela seroit, je vous convaincrois par les mesmes paroles que vous
        venez de dire; et en voicy les mesmes mots. <pb n="508"/> La
        beauté, dites-vous, a des traits si violents que bien souvent
        elle clost les yeux à ceux qui la voyent, et faict passer leurs
        desirs beaucoup plus outre qu’il n’est raisonnable. Si donc ce qui est
        beau et bon ne peut estre veu sans estre aimé, et si l’amour est
        beau et bon, pourquoy appellez-vous en moy arrogance, ce qui est
        raisonnable en tout autre, disant que c’est une temeraire pretention
        que celle que j’ay, aymant cette belle, de pouvoir estre aymé
        d’elle, puis que, si elle cognoist mon amour, et l’amour estant bon,
        comment voulez-vous qu’elle cognoisse en moy ce qui est bon sans
        l’aimer? Ce seroit un deffaut en elle de jugement, lequel je ne pense
        pas que personne que vous luy puisse reprocher.</p>
        <p>Advouez donc, Phillis, si vous ne voulez l’outrager grandement, que,
        cognoissant l’amour que je luy porte, elle l’aime, et que ma pretention
        n’est point outrecuidée, ny moy un monstre si difforme que vous
        me depeignez. Que si vous m’opposez que cette raison ne preuve qu’elle
        m’ayme, mais seulement l’amour que je luy porte, je vous responds,
        bergere, que cette amour que sa beauté a produit en moy, est un
        accident inseparable de mon ame, de telle sorte que l’une ne peut
        subsister sans l’autre. Et quand je dirois qu’ils sont tellement
        changez l’un en l’autre, que mon ame est cette amour et cette amour est
        mon ame, je dirois une verité tres-certaine, car il n’est pas
        plus vray que je vis avec ceste ame qui me donne la vie, qu’il est
        asseuré que je ne sçaurois vivre sans cette amour que je luy porte.</p>
        <p>Que si vous repliquez que, quand cela me seroit accordé,
        toutesfois il ne s’ensuivroit pas que cette belle Diane me deust aimer,
        parce que peut-estre elle n’a pas encore veu, ny cogneu cette amour, je
        vous respondray, bergere, que je croy bien qu’elle n’en a pas
        veritablement encores recogneu la grandeur, ou plustost l’extreme
        immensité, car c’est ainsi qu’il faut nommer cette affection
        avec laquelle j’ayme, ou plustost j’adore ma maistresse, parce qu’il
        n’y a point d’assez grands services, ny d’assez grandes demonstrations
        pour la pouvoir faire recognoistre entierement. Mais je ne puis douter
        que ce bel esprit qui est en elle, n’en ayt clairement remarqué
        et cogneu une grande partie, puis que si mes actions ne l’ont peu si
        bien faire que je l’eusse desiré, vos reproches et vos paroles
        m’y ont aidé quelquefois, sans que vous y ayez pensé; et
        mesme, en la presence de toute ceste honorable assemblée, vous
        luy venez de dire que je me presente devant elle avec un cœur et un
        visage plein d’amour. Les tesmoignages que nostre <pb n="509"/> ennemy rend
        de nous quand ils nous sont advantageux sont bien plus croyables que
        ceux que les personnes indifferentes rapportent. De sorte que ma belle
        maistresse ne doutera nullement que, quand vous direz que j’ay le cœur
        plein d’amour, et qu’à tous propos vous la nommerez nostre
        maistresse, cela ne soit tres-veritable, puis que c’est un tesmoignage
        que je n’ay point mendié, et qui par consequent ne luy peut estre suspect.</p>
        <p>Et ne faut que pour fuyr la rigueur de l’equité qui est en elle,
        recognoissant le peu de raison que vous avez de debattre ceste gloire,
        avec moy, vous recouriez aux faveurs que la nature vous a faictes,
        alleguant que, comme fille, elle doit plustost aymer une fille qu’un
        berger, et qu’en cette qualité vous avez de l’advantage par
        dessus moy. Car au contraire il est bien plus naturel à une
        fille d’aymer un berger, que non pas une autre fille comme elle, et
        d’effect, si nous voulons rechercher les loix que la nature nous donne,
        nous les trouverons tousjours exactement observées parmy les
        animaux, qui n’usent pour leur conservation que de ces seules
        ordonnances. Que si nous voulons considerer ce qu’ils font, avec qui
        est-ce que la genice contracte amitié? choisit-elle dans tout
        le troupeau une autre genice comme elle, pour belle qu’elle puisse
        estre? La colombe s’allie-t’elle avec une autre colombe? Mais la
        tourterelle, de qui regrette-t’elle la perte d’un eternel veufvage?
        n’est-ce pas de celuy à qui dés le commencement elle
        s’est appariée? Vous le sçavez, Phillis, aussi bien que
        moy, et l’experience ordinaire vous empesche d’en douter. Mais les
        choses plus insensibles n’observent-elles pas cette loy de nature? La
        palme peut-elle estre contente qu’elle ne soit aupres du palmier? Et
        si elle en est esloignée, d’autant qu’elle est attachée
        par les racines, et qu’elle ne peut s’en approcher, on la void pancher
        et ses branches et tout le tronc du costé où il est, et
        où elle voudroit bien aller, s’il luy estoit permis.</p>
        <p>Ce n’est donc pas, ô Phillis, par les loix de la nature, comme
        vous dites, que Diane vous doit aymer plus que moy, car si elle les
        vouloit suivre, elle ne tourneroit pas seulement les yeux de vostre
        costé. Que si toutesfois vous voulez qu’il soit ainsi, je vous
        accorde, bergere, qu’elle vous ayme comme fille, mais consentez aussi
        qu’elle m’ayme comme son serviteur. Vous ne pouvez pas y contredire,
        car il n’est pas plus vray que vous estes fille, qu’il est tres-certain
        que je suis son serviteur, ny il n’est pas plus naturel qu’une fille
        aime une fille, que chacun aime celuy qui l’aime; <pb n="510"/> par ainsi,
        et vous et moy, aurons obtenu ce que nous demandons. Mais je voy bien
        que maintenant vous changerez d’opinion, et que sans plus recourre
        à cette amitié naturelle, puis qu’elle ne peut estre
        à vostre advantage, vous rechercherez celle qui vient de
        l’eslection. Et d’effect voilà qu’incontinent vous dites qu’elle
        vous doit aimer plus que moy, parce que l’ordinaire conversation que
        vous avez avec elle, plus estroitte que je n’ay pas, augmente l’amour,
        soit parce que les perfections de la personne aimée sont mieux
        recogneues, soit d’autant que l’on a plus de commodité de se
        rendre ces devoirs mutuels, qui conservent et augmentent l’amour.</p>
        <p>Mais, Phillis, ny mesme par cette voye vous ne parviendrez à ce
        que vous pretendez, car elle vous en esloigne encore plus que l’autre,
        d’autant que par la premiere raison vous pouvez peut-estre demander son
        amitié comme estant fille, mais par celle-cy, vous courez
        fortune de rencontrer la haine, au lieu de l’amour. Il est vray,
        bergere, que la practique d’une personne aimable la faict aimer
        d’avantage, mais il est tres-certain aussi que celle d’une personne
        desagreable la fait encores plus hayr, d’autant que, comme par
        l’ordinaire practique, nous venons à la cognois-sance des
        perfections, de mesme par elle nous descouvrons mieux les imperfections
        cachées. Et par cette raison, il advient presque tousjours que
        ceste estroite pratique rompt plus d’amitiez, qu’elle n’en augmente, et
        qu’il semble que les petits esloignemens rendent l’amour beaucoup plus
        violente. Je ne voudrois pas, ô mon ennemie, expliquer d’avantage
        ce poinct, si je pensois que vous ne voulussiez vous en servir à
        mon desadvantage; mais cela me contraint de dire que vous avez fait
        comme ces mauvais orateurs qui, au lieu de soustenir la cause de leurs
        cliens, descouvrent les raisons qui leur sont contraires. Comment,
        bergere, pouvez-vous penser que la conversation ordinaire vous face
        plus aimer? puis qu’au rebours, c’est par elle que vous faites voir
        les deffauts de vostre amitié qui sont tres-grands, et lesquels
        vous ne pouvez nier, puis que cent et cent fois je vous en ay
        convaincue en presence de ma belle maistresse.</p>
        <p>Il seroit trop long, mon juge, et la recherche que j’en pourrois faire,
        vous seroit trop ennuyeuse, si je voulois vous en faire souvenir par le
        menu, outre que je l’estime inutile, puis que vous avez assez bonne
        memoire, me semblant vous avoir ouy dire plusieurs fois que vous vous
        en souviendriez en temps, et lieu. C’est à ceste <pb n="511"/> heure
        le temps, ô ma belle maistresse, et voicy le lieu qu’il le faut
        faire, tant pour monstrer que vous estes juste, que pour donner
        tesmoignage que vous avez memoire de ce que vous promettez.
        Punissez-la, cette glorieuse bergere, tant pour son outrecuidance, que
        parce que les perfections qui sont en vous ne peuvent souffrir les
        deffauts d’une si parfaicte amitié que la sienne.</p>
        <p>Et par ainsi, ô Phillis, vous cognoistrez que l’advantage que
        vous pretendez de ceste particuliere practique, vous est plus ruineuse
        que favorable. Et à la verité ce que vous avez
        allegué en cela a plus du reproche que de la raison; puis que
        vous estes plus prés de ma belle maistresse que moy, vous
        sçavez bien qu’il n’est pas raisonnable, et que j’en ay assez de
        desplaisir, sans que pour l’augmenter, vous me le remettiez devant les yeux.</p>
        <p>Et toutesfois, ny mesme en cela vous n’avez point d’advantage par
        dessus moy, au contraire, je pense que si toutes choses sont bien
        considerées, je l’auray par dessus vous, puis que la demeure que
        vous faictes aupres d’elle, c’est seulement le jour, et encore de ce
        temps-là vous en employez une grande partie hors de sa presence,
        soit aux affaires de vostre maison, ou à d’autres
        divertissemens, desquels vous ne pouvez vous desrober, et par ainsi
        bien souvent ce que vous donnez à ma belle maistresse, c’est la
        moindre partie du jour. Mais moy, au contraire, quand est-ce que le
        jour me surprend que je ne sois aupres d’elle? Quand est-ce que la
        nuict me vient trouver ailleurs? Et quels divertissemens m’en peuvent
        separer? Il faut, bergere, que vous sçachiez que tant s’en faut
        que ces choses qui sont hors de moy, m’ayent peu trouver en autre part
        qu’avec elle, que moy-mesme je ne me suis jamais pris garde d’avoir
        esté en quelqu’autre lieu depuis que j’ay commencé de
        l’aymer continuellement.</p>
        <p>Phillis! je la voy, continuellement je la contemple, et
        continuellement je l’adore, et vous pouvez dire que vous estes plus
        souvent aupres d’elle que je ne suis? O bergere! ostez ceste opinion
        de vostre ame, et croyez qu’elle-mesme n’y a peu estre plus souvent que
        moy, et si je ne craignois de dire trop et par dessus la creance de la
        plus grande partie de ceux qui m’escoutent, je dirois avec
        verité que je suis encore plus souvent aupres d’elle
        qu’elle-mesme. Et il est vray que j’y suis plus souvent, car elle,
        quelquefois se divertit par la presence des autres bergeres,
        quelquefois pour parler à elles, et quelquefois pour leur rendre
        les devoirs d’amitié et de courtoisie, et quelquefois pour les
        soucis <pb n="512"/> des affaires domestiques, au lieu que moy, je suis
        continuellement attaché aupres d’elle comme Promethée sur
        son rocher, ou plustost comme le corps et l’ame le sont ensemble par
        les liens de la vie; car il n’est pas plus naturel au corps de mourir
        aussi tost que l’ame s’en separe, qu’il seroit asseuré que je
        mourrois, si je me separois un moment de cette belle pensée.</p>
        <p>Je voy bien, bergere, que vous riez de m’ouyr dire que je suis
        continuellement aupres de ma maistresse, puis que vous croyez que cela
        n’estant que de la pensée, je suis personne qui me contente fort
        des imaginations. Que voulez-vous, Phillis, que j’y fasse? J’avoue que
        si j’y pouvois estre et de la pensée et du corps, je serois
        encore plus content; mais si vous diray-je bien que de la façon
        que j’y suis, j’y suis plus parfaictement que vous, puis que le plus
        souvent que vous y estes de la presence, vous en estes infiniment
        esloignée par la pensée, qui vous emporte ordinairement
        fort loing de là, ne laissant où il semble que vous
        soyez, que le corps, qui est la moindre partie de vous, au lieu que la
        mienne n’ayant ny desir, ny contentement qu’aupres d’elle, elle n’en
        part jamais, pour quelque divertissement qui se puisse presenter.</p>
        <p>Que si vous dites que ces pensées sont bien incapables et bien
        inutiles pour la servir, puis que ce ne sont que des imaginations, ah!
        bergere, prenez garde que par mesme moyen vous ne blasmiez ces
        intelligences qui n’adorent le grand Tautates qu’avec la pure
        pensée, et qui continuellement ne parlent et ne conversent avec
        luy que par la voye de la contemplation! Et vous semble-t’il que le
        moyen avec lequel je suis aupres de Diane soit inutile, et tant
        incapable de la servir, puis que je la sers et l’adore en terre comme
        ces pures pensées servent et adorent le grand Tautates dans le
        Ciel. Ce seroit un blaspheme de le penser, et plus grand encore de le
        dire, et duquel je m’asseure vous ne demeureriez pas longuement impunie.</p>
        <p>Vous voyez donc, ô Phillis, combien cette raison que vous avez
        alleguée est meilleure pour moy que pour vous; croyez que celle
        que vous dites de l’avantage du sexe duquel vous estes favorisée
        par-dessus le mien, n’est pas moins confusion. Car j’advoue, et je
        l’advoue avec verité, que les femmes sont veritablement plus
        pleines de merite que les hommes, voire de telle sorte que, s’il est
        permis de mettre quelque creature entre ces pures et immortelles
        intelligences, et nous, je croy que les femmes y doivent estre, parce
        qu’elles nous surpassent de tant en perfection, que <pb n="513"/> c’est en
        quelque sorte leur faire tort que de les mettre en un mesme rang avec
        les hommes, outre que nous pouvons avec raison les estimer un juste
        milieu pour parvenir à ces pures pensées (c’est ainsi que
        les plus sçavans les nomment presque ordinairement), puis que
        nous apprenons par l’experience que c’est d’elles que toutes les plus
        belles pensées que les hommes ont, prennent leur naissance, et
        que c’est vers elles qu’elles courent, et en elles qu’elles se
        terminent. Et qui doutera qu’elles ne soient le vray moyen pour
        parvenir à ces pures pensées, et que Dieu ne nous les ait
        proposées en terre pour nous attirer par elles au Ciel,
        où nos druides nous disent devoir estre nostre eternel
        contentement? Quant à moy, je l’avoue, je le croy, et je suis
        prest à le maintenir jusques à la fin de ma vie, mais que
        pour cela vous deviez estre plus aimée de ma maistresse, ô
        bergere! rayez cette opinion de vostre creance, tant s’en faut, je
        croy qu’il doit faire un contraire effect.</p>
        <p>Nous avons dit que, quand quelque chose faict tout ce que la nature luy
        permet de pouvoir faire, et qu’elle s’esleve à toute la hauteur
        où elle peut naturellement se hausser, elle est grandement
        estimable; et maintenant je dis que celuy qui fait moins que ce que
        naturellement il peut faire, doit estre beaucoup plus blasmé, et
        mesme quand c’est une chose de soy-mesme louable, que si par la
        naturelle impuissance il laisse de la faire. Par cette raison, comment,
        bergere, ne serez-vous bien fort taxée, estant née fille,
        qui est un sexe si parfaict, qu’il tient le milieu entre ces purs
        entendemens et nous, d’aymer si imparfaictement que vous faites, et
        mesme un suject si plein de perfection?</p>
        <p>Je tiens pour certain que Diane, si quelquefois elle a daigné
        jetter les yeux sur nous, et je croy que sa douceur, sa bonté et
        sa courtoisie naturelle le luy a fait faire bien souvent, je tiens pour
        asseuré, dis-je, qu’elle n’a jamais consideré mon extreme
        affection sans l’estimer, ny la foiblesse de vostre amitié, sans
        la blasmer, car elle a veu la mienne si parfaite et entiere, et
        tellement exempte de toute reproche, qu’elle n’a peu moins faire que de
        louer grandement qu’un sexe tant imparfait que celuy des hommes, ait
        peu en moy comporter une si parfaite amour que la mienne. Et au
        contraire, elle n’a peu considerer en vous une amitié si pleine
        de deffauts et de manquemens, sans mesestimer celle qui est cause que
        le sexe des femmes, qui est de tant avantagé de la nature par
        dessus le nostre, soit tant inferieur en l’amour à celuy d’un homme. <pb n="514"/></p>
        <p>Mais voicy d’autres raisons, ma maistresse, qu’elle allegue contre moy,
        qui ne sont guere plus à son advantage, pour m’accuser envers
        Amour du crime de leze-majesté. Elle dit que toutes les
        demonstrations que j’ay faictes de vous aymer, n’ont esté que
        des feintes et des desguisemens, et il luy semble de bien prouver cette
        calomnie, quand elle dit que c’est par gageure que je vous ayme, et
        qu’auparavant je ne vous aimois point. Mais je vous supplie, mon juge,
        prenez bien garde aux mauvaises consequences qu’elle tire de ses
        presuppositions. J’avoue, Phillis, que c’est par gageure que j’ayme
        Diane, et que ceste gageure a donné commencement à mon
        affection, mais faut-il conclure pour cela que mon amour ne soit que
        dissimulation, ou que pour n’en avoir point aimé d’autres
        auparavant, je n’ayme point maintenant Diane? Nullement, bergere, car
        encore que par gageure on coure à qui atteindra plustost le
        terme proposé, faut-il croire que l’on ne coure pas pour cela
        à bon escient? Au contraire, n’est-ce pas la gageure, et le
        desir de vaincre, qui nous fait faire des efforts veritables, qui
        semblent presque par dessus nos forces en nous attachant des aisles aux
        pieds, tant la naturelle inclination que chacun a en soy de surmonter,
        a de force en toute personne bien née? Ne dites donques plus,
        mon ennemie, que mes extremes passions, que mes trespas et mes
        transports soyent des déguisements, des feintes et des
        dissimulations; car il est vray que j’ay aymé par gageure, mais
        il est encore plus certain que mon affection est tellement veritable et
        asseurée, que je ne suis pas plus vrayement Silvandre, que je
        suis avec toute verité serviteur de cette belle Diane.</p>
        <p>Et ne faut penser qu’encores qu’auparavant je n’eusse point d’amour
        pour elle, maintenant aussi je n’en aye point. Qui voudroit tirer cette
        conclusion de cette sorte, pourroit de mesme dire que Phillis n’est
        point au monde, parce qu’autrefois elle n’y a point esté, car,
        bergere, s’il vous disoit: avant que de naistre, vous n’estiez point
        née, doncque vous ne l’estes point encore, il diroit comme vous,
        lors que pour preuver que je n’ayme point Diane, vous dites qu’il y a
        cinq ou six lunes que je ne l’aymois point. Si vous disiez qu’il n’y a
        pas longtemps que cette amour est née, vous diriez vray, et je
        l’avouerais avec vous, non pas sans beaucoup de regret d’avoir vescu un
        si long aage sans l’avoir employé en son service; mais quand
        vous taschez de preuver que je ne l’ayme point, parce qu’il y a quelque
        temps que je ne [514/515) la cognoissois point, et qu’est-ce dire autre
        chose, sinon que celuy qui n’est pas nay aujourd’huy, ne naistra jamais plus?</p>
        <p>Or maintenant, voyez, ma maistresse, comme elle se contredit sans y
        penser, mais ne vous en estonnez point, car c’est le propre du mensonge
        et de la calomnie de se contredire, et d’estre diverse, au lieu que la
        verité est tousjours une. Mais confessons luy, dit-elle, que
        vostre beauté l’ait attaint un peu, et que par ce moyen il soit
        en quelque sorte à vous. Et quoy! Phillis, vous dites que vous
        avez de l’amour pour cette belle Diane, et que l’ordinaire pratique que
        vous avez d’elle vous donne plus de commodité d’en recognoistre
        les perfections, et comment entendez-vous ce que vous venez de dire?
        Confessons luy, dites-vous, que vostre beauté l’ait attaint un
        peu, et que par ce moyen il soit en quelque sorte à vous. Est-il
        possible, si vous avez recogneu les perfections de Diane, que vous
        puissiez croire que l’on les puisse aimer un peu? O ignorance de la
        force de sa beauté! jamais il ne part de sa main un coup qui ne
        porte jusques au cœur, et le cœur n’est jamais attaint que la blesseure
        n’en soit mortelle. Vous pourriez parler de cette facon des communes
        beautez qui se remarquent en quelques autres bergeres, et lesquelles,
        quand elles esgratignent un peu la peau, l’on pense qu’elles ont fait
        une tres-grande preuve de leur force, mais de celle de Diane? ô
        que les coups vous en sont bien incogneus, puis que vous en parlez de
        cette sorte! Apprenez de moy, ô mon ennemie, que le lezard qu’on
        dit ne demordre jamais, et que la remore qui peut arrester la violence
        d’un vaisseau qui a le vent à pleines voiles, s’attachent avec
        moins de fermeté que ces perfections, depuis qu’elles ont
        touché un cœur. Soyez tres-asseurée que les nœuds
        Gordiens qu’on estimoit indissolubles, peuvent estre desnoués
        plus aisément que ceux desquels elle lie une ame quand une fois
        elle l’a prise. Et croyez pour chose tres-veritable que le feu dont nos
        druides nous disent que tout l’univers à la fin doit estre
        embrasé, cede et en grandeur et en violence à la moindre
        estincelle de celuy dont ses yeux bruslent ceux qui les voyent.</p>
        <p>Et ne dites plus, peu experimentée bergere, que l’on peut
        l’aymer un peu, ou que l’on peut estre en quelque sorte à elle.
        Tous ceux qui l’aimeront, ce sera extremement, et tous ceux qui seront
        à elle, le seront entierement. Et lors que vous dites que je
        l’ayme un peu, vous confessez sans y penser que je suis le plus
        amoureux homme du monde, et par consequent qu’il n’y a rien qui se
        puisse <pb n="516"/> égaler à la grandeur de mon affection.
        Que si ces paroles peuvent faire, je pense, que ce seront ceux qui ne
        sçauront quels sont les effects d’amour ou qui n’en auront
        jamais ressenty les blesseures, car les autres compatiront à mon
        mal par le sentiment qu’ils auront du leur. Mais à vous,
        Phillis, il est permis de parler de ceste sorte, et de vous moquer de
        la grandeur de mon affection, qui vous estes trouvée un suject
        incapable d’en estre touchée, ou plustost qui n’avez jamais
        tourné les yeux sur le suject qui peut faire mourir d’amour tous ceux qui le verront.</p>
        <p>Mais, ma maistresse, voyez, je vous supplie, quel reproche mon ennemie
        me fait pour preuver que je ne vous aime point, ou pour faire mespriser
        mon affection, et jugez par là si elle a ouy parler quelquefois
        d’amour! N’est-elle pas bien gracieuse quand elle m’accuse de n’avoir
        jamais rien aimé que vous, et que vous estes la premiere qui
        m’avez surmonté? J’advoue que voicy un blasme duquel je n’ay
        jamais ouy parler, et duquel toutesfois je me dis librement coulpable;
        car il est vray que vous avez esté non seulement la premiere et
        la seule que j’ay aymée, mais de plus que vous serez encore la
        seule et la derniere que j’aymeray jamais. Et s’il advient autrement,
        escoutez bien, mon ennemie, afin que vous continuyez à m’accuser
        de ceste faute. Et s’il advient, dis-je, autrement, ô soleil qui
        m’esclairez! ô air qui me laissez respirer! et vous, ô
        terre qui me soustenez et qui me nourrissez! couvrez mes yeux
        d’eternelles tenebres, estouffez mon cœur parjure, et m’engloutissez
        dans vos abysmes comme indigne de veoir de vivre, ny d’estre veu! Je
        monstreray par mon unique affection que comme il n’y avoit rien qui
        fust capable de m’apprendre à aymer que la seule beauté
        de Diane, de mesme il n’y a point d’autre cœur qui puisse jamais
        arriver à l’aymer; et j’apprendray aux plus sçavans par
        l’eternelle durée de mon amour, qu’ils se trompent, quand ils
        nous enseignent que tout ce qui a eu commencement doit avoir une fin,
        car, ô Phillis, cette affection que vous vous vantez d’avoir veu
        naistre, ne vous servira pas seulement, mais tous les siecles à venir.</p>
        <p>Que si cette unique et eternelle affection est estimable, si celle
        à qui elle s’adresse m’en veut faire quelque grace, et comment,
        bergere, pouvez-vous dire qu’elle vous soit deue? Est-ce comme vous
        presupposez que vos reproches ont esté cause de cette amour, et
        que tout ce qui en est procedé, vous doit estre attribué
        comme à celle qui en est l’origine? Prenez garde, Phillis, que
        cela vous <pb n="517"/> estant accordé, il ne soit fort à
        vostre desavantage, car ceux qui sont cause du mal en doivent estre
        chastiez; mais si, comme vous dites, ma maistresse se doit plustost
        mocquer de moy, que d’avoir esgard à ma peine, il s’ensuivra que
        ce sera de vous de qui elle se rira, et non pas de Silvandre, puis que
        vous vous en attribuez toute chose.</p>
        <p>Mais n’ayez peur, bergere, je ne veux pas vous quitter mes justes
        pretentions à si bon marché. Lors que quelqu’un faict par
        autruy quelque chose, il faut considerer quelle est l’intention de
        celuy qui la faict faire, car si son intention est bonne, il ne doit
        point estre blasmé du mal qui en arrive, pourveu que d’ailleurs
        il n’en soit point coulpable, non plus que si son dessein estoit
        mauvais, il ne doit point avoir part à la gloire ny au profit
        qui en procede. Or si vous m’accordez ce que je dis (je croy que
        personne ne le peut nier), voyons, avant que vous donner ny louange ny
        blasme, quelle estoit vostre intention, lors que nostre gageure fut
        proposée par vous. Nous n’aurons pas, ma maistresse, beaucoup de
        peine à le descouvrir, car elle-mesme nous l’a dit: les
        desguisemens, a-t’elle dit, et les feintes recogneues apportent de la
        haine. Mais Diane sçait que toutes tes recherches ne procedent
        que de la gageure que tu as faite, et que tout ce qui s’en est ensuivy
        n’est que par feinte, donc elle te doit vouloir mal.</p>
        <p>Voyez vous, ma maistresse, comme elle a pensé qu’en cette
        gageure je n’userois que de feinte et de dissimulation, et puis l’on
        est louable ou blasmable par l’intention. Ne la condamnerez-vous pas
        coulpable de tous les desguisemens, de toutes les dissimulations et de
        toutes les feintes dont elle m’accuse, et desquelles elle pensoit que
        je me deusse servir?</p>
        <p>Et n’ay-je pas juste raison de dire: C’est vous, ô Phillis, qui
        par la gageure m’avez donné feintement à cette belle
        Diane, mais c’est mon cœur qui veritablement m’a donné à
        elle par la cognoissance qu’il a eu de ses perfections? Doncques
        à vous se doivent les chastimens avec lesquels les feintes et
        les tromperies doivent estre chastiées, et à mon cœur les
        faveurs et les graces qu’une veritable affection peut meriter.</p>
        <p>Ne me dites donc plus que je vous quitte cette pretendue victoire, pour
        monstrer mon esprit et mon jugement: mon esprit, ayant sçeu si
        bien desguiser une fausse affection, sous le visage d’une veritable
        amour; et mon jugement, pour avoir si bien recogneu l’avantage que
        vous avez par dessus moy. Car au contraire, <pb n="518"/> je monstrerois
        à tous que je n’ay point d’esprit, si j’avois aymé
        feintement ce qui est le plus digne en l’univers d’estre parfaictement
        aymé, et je donnerois cognoissance de n’avoir point de jugement,
        si je ne cognoissois bien l’avantage que ma vraye et parfaite affection
        me donne par dessus la vostre, feinte et si pleine de defauts.</p>
        <p>Je veux, bergere, que vous confessiez vous-mesme le contraire de ce que
        vous me reprochez, et que vous soyez la premiere qui direz, voyant la
        durée de mon amour et sa perfection, qu’il n’y a point
        d’affection, pour mal commencée qu’elle soit, et à qui
        par gageure ou pour passe-temps on se laisse embarquer, qui ne puisse
        se rendre tres-veritable et tres-asseurée, puis que celle-cy,
        à qui un gratieux essay a donné naissance, s’est rendue
        telle en moy, que les années et les siecles qui peuvent mesurer
        toute l’estendue du temps auront moins de durée en l’univers que
        ceste affection en mon ame.</p>
        <p>Mais, ô mon ennemie, toutes ces considerations et tous ces
        discours sont bien en vain, ce me semble, puis que ce n’est qu’entre
        nous que nous debattons à qui aura la victoire, ce n’est pas
        là où gist la difficulté. Je ne doute point que ce
        chapeau de fleurs que j’ay mis aux pieds de Diane ne me fust acquis
        avec raison, s’il falloit que quelqu’un de nous eust ceste victoire que
        nous pretendons. Mais helas, ô Phillis! j’ay grand peur, et ce
        n’est pas sans raison, si je crains qu’elle ne sera ny à l’un,
        ny à l’autre; car tout ce que nous avons allegué pour
        meriter son amitié, pourroit bien avoir lieu pour le regard de
        quelque autre, mais pour Diane nullement, Diane, de qui les perfections
        et les merites surpassans toutes les forces de la nature, mesprisent
        aussi toutes les loix qu’elle donne aux mortels.</p>
        <p>Et par ainsi, quand nous disons que l’amour se doit payer par l’amour,
        et que les longs et fideles services sont dignes d’estre recogneus, ce
        sont veritablement des raisons pour les hommes, et qui les obligent
        à les ensuivre, mais nullement pour Diane, en qui le Ciel a
        voulu mettre tant de graces que, la relevant par dessus les mortels,
        elle l’a voulu esgaler à ceux qui habitent parmy les estoilles.
        A qui faut-il donc que je m’adresse? et à quoy faut-il que je
        recoure? M’addresseray-je à l’amour, et recourray-je à
        la justice avec laquelle toutes les choses sont balancées, et
        recompensées. Mais comment ne sera-ce inutilement, puis qu’amour
        n’a rien affaire avec Diane, et que ce qui est juste pour toute
        <pb n="519"/> autre seroit injustice pour elle? Adressons-nous, ô
        Silvandre, et recourons à elle-mesme, et laissans là
        toutes les autres puissances et toutes les autres raisons, disons luy.</p>
        <p>A ce mot, il se jetta à genoux devant Diane, et puis, luy tendant les mains, il continua:</p>
        <p>0 Diane! l’honneur non seulement de ces Forests et de ces rivages,
        mais la gloire de tous les hommes, et l’ornement de tout l’univers,
        vous voyez devant vous un berger, qui non seulement vous ayme, et vous
        offre son service et sa vie, mais vous adore, et vous sacrifie et son
        cœur et son ame, avec une si entiere affection, ou plustost devotion,
        que tout ainsi que la nature ne peut plus rien faire qui se puisse
        esgaler à vous, aussi l’amour ne sçauroit plus allumer
        une si grande ny si parfaicte affection dans quelque autre cœur que ce
        soit. Et toutesfois le grand Tautates s’est pleu à vous
        advantager de telle sorte par dessus les œuvres de ses mains, qu’encore
        que je sçache bien que cette extreme amour et entiere devotion
        me pourroit faire esperer avec raison de toute autre quelque grace et
        quelque faveur, et ne le recevant point, donner lieu à mes
        plaintes et à mes doleances, si recognois-je bien que pour vous,
        cela ne peut estre, à qui tous les cœurs et tous les services
        des mortels sont deus, et qui ne peuvent vous estre refusez sans
        offence, ny, vous estans rendus, meriter rien de plus avantageux pour
        nous, sinon qu’en vous aimant, servant, et adorant, nous vous rendons
        les devoirs ausquels tous les hommes vous sont obligez.</p>
        <p>Aussi je ne me presente pas maintenant devant vos yeux pour vous
        demander quelque recompense de mes services, ny de mon affection, tant
        pour la consideration que je viens de dire, que d’autant qu’il n’y en a
        point qui soit digne d’elle que le seul honneur d’estre aymé de
        vous. Et cette demande seroit une outrecuidance trop extreme, et par
        dessus toutes mes esperances, mais seulement pour vous supplier par la
        chose du monde que vous avez la plus aymée, et ( si jusques icy
        rien n’a esté assez heureux pour avoir eu cette faveur), je vous
        requiers par la personne bien-heureuse que le destin vous ordonnera
        d’aymer, de vouloir seulement rendre un favorable, mais juste
        tesmoignage que je sçay veritablement bien aymer, et qu’il n’y a
        personne qui ayme mieux que Silvandre, ny qui merite mieux d estre
        aymé par une vraye amour et parfaite affection.</p>
        <p>Silvandre acheva de parler de cette sorte, et sans se vouloir <pb n="520"/>
        relever, quelque signe que Diane luy fist de la main, il voulut
        attendre à genoux son jugement. Et parce que Phillis vouloit
        repliquer sur ce que Silvandre luy avoit respondu, Adamas, voyant que
        l’heure de partir pressoit, luy dit qu’elle ne le pouvoit plus faire,
        parce qu’il n’avoit tenu qu’à elle de dire tout ce qu’il luy
        avoit pieu. De sorte que Diane, apres avoir quelque temps
        consideré ce qu’elle avoit à dire, parla enfin de cette sorte.</p>

        <milestone type="space"/>
        <milestone type="space"/>
        <head type="chapitre">JUGEMENT</head>
        <h3>de la bergere Diane</h3>
        <milestone type="space"/>
        <p>L’amour estant l’une de ces choses, desquelles les effets
        doivent rendre plus de tesmoignage que les paroles, et le different qui est
        entre Phillis et Silvandre estant de cette qualité, nous n’avons
        pas voulu mettre moins de soing à remarquer leurs actions et
        toutes les choses qui se sont passées jusques icy depuis le
        commencement de leur gageure, qu’à bien peser les raisons
        maintenant alléguées par tous les deux.</p>
        <p>Et ayant bien meurement balancé et consideré le tout, et
        usant du pouvoir.qui en cet endroict nous a esté donné,
        NOUS DISONS et declarons que veritablement Phillis est plus aymable que
        Silvandre, et que Silvandre se sçait mieux faire aymer que
        Phillis. Et pour ne laisser personne en doute de nostre intention, NOUS
        ORDONNONS que Phillis s’asseoira dans le siege où je suis, et
        que Silvandre me baisera la main; et en fin, que Phillis rendra son
        chapeau de fleurs au sage Adamas qui le luy a donné, et
        Silvandre reprendra le sien de mes mains, et le portera tousjours
        à l’avenir, en le renouvellant lors qu’il flestrira, afin que
        cette marque luy en demeure eternelle parmy les autres bergers.</p>
        <p>A ce mot, elle se leva et alla prendre Phillis par la main, et luy
        faisant rendre son chapeau de fleurs au druide, la fit asseoir
        dans le siege où elle estoit, et relevant la guirlande de Silvandre, la
        mit sur la teste au berger, et luy tendit la
        main tout à genoux qu’il estoit, afin qu’il la>
        baisast, ce qu’il fit avec tant de contentement et de transport,
        que la bergere cogneut bien (si elle ne l’avoit faict
        encore) que ce n’estoit point un baiser qui procedast
        d’une feinte affection. <pb n="521"/></p>
    </div>

</body><back>
<div>
<p/>
</div>
</back></text></TEI>
