<?xml version="1.0" encoding="UTF-8"?>
<?xml-model href="tei_clgs.rnc" type="application/relax-ng-compact-syntax"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title type="main">L'Astrée</title>
                <title type="part">Troisième – Livre VIII</title>
                <title type="partie">03</title>
                <title type="livre">08</title>
                <author>Honoré d'Urfé</author>
                <respStmt>
                <resp>Establishment of the text</resp>
                <name xml:id="hv">Hugues Vaganay</name>
                <resp>Digitization</resp>
                <name xml:id="rk">Reinhard Krüger et al.</name>
                <resp>TEI-Conversion</resp>
                <name xml:id="cf">Christof Schöch</name>
                </respStmt>
            </titleStmt>
            <publicationStmt>
                <availability status="publicdomain">
                </availability>
                <date>2016</date>
            </publicationStmt>
            <sourceDesc>
                <bibl type="digital-source">Honoré d’Urfé, L’Astrée (1607 sq), édition numérisée, ed. Reinhard Krüger et al., Version 1.0.0. Stuttgart: Universität Stuttgart, 2006-2010. <ref target="http://www.uni-stuttgart.de/romlit/forschung/astree/"></ref>.</bibl>
                <bibl type="print-source">Honoré d’Urfé, L’Astrée, édition en cinq volumes d’Hugues Vaganay. 1925.</bibl>
            </sourceDesc>
        </fileDesc>
        <revisionDesc>
            <change when="2016-11-21" who="#cf">Initial TEI version.</change>
        </revisionDesc>
    </teiHeader>
    <text>
<front>
<div>
<p></p>
</div>
</front>
<body>
<div>
        <head type="partie">LA TROISIESME PARTIE D’ASTRÉE</head>
        <head type="chapitre">LE HUICTIESME LIVRE</head>
        <milestone type="space"/>
        <p>Lors que toute la trouppe demeurait plus attentive, et
        plus desireuse d’ouyr la fin de ce que Hylas leur racontoit, il se teut, et si
        à propos, qu’il sembloit que ce fust pour l’incommodité d’un
        passage qui, de fortune, se rencontra au mesme lieu où il avoit cessé
        de parler; mais lors qu’un à un ils l’eurent tous passé, et que
        chacun se fut r’assemblé autour de luy, desireux d’ouyr la continuation de son
        discours, luy donnant une attention admirable: Qu’est-ce, leur dit-il
        tout estonné, que vous attendez d’avantage de moy? Si vous en
        sçavez plus que je ne vous en ay dit, et qu’il y ait quelqu’un qui le vueille
        raconter, je seray bien aise de luy donner audience; mais si vous
        attendez quelque chose de plus de moy, je sçay bien que vous
        vous trompez, ou pour le moins que je n’ay plus rien à vous dire.</p>
        <p>Toute la compagnie fit un esclat de rire qui ne fut pas petit pour se
        voir deceue de son attente. Et Alexis, prenant la parole: Comment,
        mon-serviteur, dit-elle, pensez-vous vous estre acquité de la
        promesse que vous nous aviez faicte? Vous nous aviez promis de raconter vos
        diverses amours, et vous n’avez parlé que des infortunes de
        Cryseide, et du mal-heureux Arimant.</p>
        <p>Il me semble qu’en cecy, nous ayant dit ce que vous ne nous aviez pas
        promis, et ayant laissé à dire ce que vous estiez
        obligé de nous raconter, vous avez fait comme ceux qui ayment mieux donner ce qu’ils
        ne doivent pas, que de s’acquitter de leurs debtes et obligations.</p>
        <p>Hylas, oyant ce reproche, demeura quelque temps sans rien dire, et
        sousrioit en soy-mesme, luy semblant, lors qu’il repensoit bien
        à ce qu’il avoit promis, et à ce qu’il venoit de leur racon-
        <pb n="428"/> ter, qu’Alexis avoit raison. Enfin, relevant les yeux: Ma maistresse, luy
        dit-il, je voy bien maintenant que j’ay faict ce que vous dites, mais
        je trouve que la faute a esté de vostre costé, car si la
        monnoye que je vous ay donnée n’estoit pas bonne, pourquoy ne la refusiez-vous? Je
        veux dire que quand vous avez recogneu que je m’en allois à
        l’essor, vous m’en deviez advertir, puis que pour moy j’advoue que la
        première fois que Cryseide me raconta ses infortunes, je pris tant de plaisir
        à les escouter, que je n’ay peu m’empescher de m’y plaire encores
        à les vous redire. – Pour le moins, interrompit Alcidon, puis que vous avez
        commencé l’histoire de ceste genereuse fille, vous nous la devez
        achever. – Seigneur, respondit Hylas, je vous asseure que j’ay
        vuidé toute ma bourse de ce costé-là, c’est-à-dire que
        je n’en sçay pas d’avantage; c’a esté de Cryseide que je l’ay apprise, et s’en
        estant allée sans dire adieu à persornne, j’en fis de mesme, de
        peur que ceux qui la gardoient ne m’accusassent de fuitte. Je n’ay peu depuis
        seulement scavoir en quel lieu luy et elle s’est peu retirer. – Madame,
        dit alors Florice, se tournant vers Alexis, vous plaist-il d’en ouyr la
        fin? – Je m’asseure, respondit la druide, que vous obligerez toute la
        troupe qui demeure avec impatience de scavoir ce qui en est advenu.
        Aussi bien ay-je opinion qu’il nous reste encores assez de chemin pour
        vous en donner le loisir. – N’en doutez point, madame, dit
        Astrée, puis que nous n’en pouvons avoir fait guere plus que la moitié, si
        pour le moins le sacrifice se faict, comme l’on m’a asseuré, au temple
        de la déesse’Astrée. – II me sera fort aisé, reprit
        Florice, de satisfaire’à la curiosité de toute cette compagnie, puis que la mesme
        Cryseide y a esté qui, depuis le départ d’Hylas, m’a raconté
        dans Lyon tout ce qu’il vous en a dict, et que j’ay à vous dire. Mais ce sera à
        condition qu’Hylas satisfera mieux à sa promesse, à la premiere
        fois que l’occasion s’en presentera.</p>
        <p>Et ayant asseuré qu’il le feroit, elle prit la parole de cette sorte.</p>

        <milestone type="space"/>
        <milestone type="space"/>
        <head type="chapitre">SUITTE de l’Histoire</head>
        <h3>de Cryseide, et d’Arimant.</h3>
        <milestone type="space"/>

        <p>Sçachez donc, madame, que cette genereuse fille
        estant detenue dans Lyon, comme vous avez entendu, un matin allant au temple, elle
        rencontra un jeune homme qui, se pressant parmy <pb n="429"/> la foule,
        s’approcha de sorte d’elle, qu’il luy mit dans la main un petit livre,
        et luy dit assez bas en langue italienne: Cryseide, demain, à
        cette heure vous me verrez icy. Et soudain se perdant parmy le peuple, la
        laissa la plus estonnée qu’elle fut jamais, car elle n’avoit peu
        voir au visage celuy qui parloit à elle, et ne sçavoit ce
        qu’elle avoit à faire de ce petit livre. Toutesfois comme tres-prudente qu’elle estoit,
        elle n’en fit point de semblant et seulement, tant que le sacrifice
        dura, elle ne fit autre chose que supplier Mercure le dieu que les
        Romains recognoissent pour le porteur des nouvelles, de luy en vouloir
        donner de bonnes, croyant que cette action n’estoit pas faicte sans
        suject, et qu’elle en pouroit peut-estre rencontrer en ce livre que
        l’on luy avoit mis entre les mains. Le sacrifice luy sembla long plus
        que de coustume, et impatiente de sçavoir ce que pourroit estre,
        elle ouvrit diverses fois ce livre, et sans se souvenir de la façon
        d’escrire qu’elle avoit accoustumée, elle alloit tournant les
        fueillets sans y rien trouver dedans qui la peust contenter. Ses compagnes qui la
        voyoient si attentive à le regarder, pensoient que ce fust un
        livre de prieres, comme en effect c’en estoit un, et ne se prirent jamais garde de chose quelconque.</p>
        <p>En fin, sur la conclusion du sacrifice qu’elle se recommandoit avec
        plus d’affection à Mercure et Apollon, qui est le dieu qu’ils
        tiennent pour le dieu qui revele les choses obscures et a le don de deviner, ne
        voilà pas qu’elle se ressouvint de la façon d’escrire
        qu’elle avoit autrefois eue avec le pauvre Arimant? Et encore qu’elle creut qu’il
        fust mort, toutesfois ne se pouvant imaginer aucune autre occasion qui
        luy eust fait donner ce livre que celle-là, elle jetta les yeux
        curieusement dedans, et en effect trouva qu’il y avoit quantité
        de lettres effacées, comme elle souloit faire. Quel tressaut fut
        celuy qu’elle eut! Jugez-le, puis qu’elle rougit! Les mains et les jambes
        commencerent à luy trembler, et ses compagnes estoient desja
        prestes à s’en retourner, qu’elle estoit encore à genoux, sans se souvenir
        qu’il s’en falloit aller. Personne toutesfois n’y prit garde, car chacun
        pensoit que son retardement procedoit de devotion. En fin sa compagne
        la tirant par la manche, la fit relever et suivre les autres qui
        estoient desja acheminées deux à deux, comme Hylas vous a raconté.</p>
        <p>Elle ne fut pas plustost au logis, qu’elle s’en va dans une garde-robbe
        tire la porte sur elle, et prend son livre en la main, commence
        à le remarquer curieusement, et enfin trouve qu’il estoit <pb n="430"/> vray que
        l’on se servoit de la mesme façon d’escrire qu’elle avoit
        accoustumé avec Arimant; mais, ne pensant plus qu’il fust en vie, elle creut
        d’abord que c’estoit Hylas, auquel elle avoit
        dit cet artifice qui s’en fust voulu servir.</p>
        <p>Et parce qu’elle n’avoit point d’escritoire, ny commodité d’en
        avoir, elle prit un poinçon qu’elle portoit à sa coiffure, et
        marqua au mieux qu’elle put les lettres qu’elle trouva esparses dans le livre qui,
        estans rejointes ensemble, formerent telles paroles:</p>
    </div>
    <div class="contentli">
        <milestone type="space"/>
        <head type="chapitre">LETTRE d’Arimant</head>
        <h3>à Cryseide.</h3>
        <milestone type="space"/>
        <p>Je vis encores, si c’est vivre que d’estre parmy les
        hommes, et ne vous voir point. Je l’envoyé ce fidette serviteur pour apprendre de
        vos nouvelles, et vous dire des miennes. 0 dieux! conservez-la, cette tant
        aymée Cryseide, s’il vous plaist qu’avec patience tous ses
        autres mal-heurs soient supportez par Arimant.</p>
        <milestone type="space"/>
    </div>
    <div class="contentl">
        <p>Jusques à ce dernier mot, elle ne sçavoit
        que penser, mais quand elle trouva le nom d’Arimant, et qu’elle cogneut qu’il estoit en vie, elle
        se laisse choir à genoux, joint les mains ensemble, et eslevant
        les yeux au Ciel: Soyez-vous à jamais louez, ô dieux!
        dit-elle, de la grace qu’il vous plaist de me faire, lors que je l’ay le moins
        esperé. Et puis se relevant, elle fut contrainte de s’asseoir sur un lict
        où elle baisa plus de cent et cent fois ce livre, s’accusant de grande
        mescognoissance de n’avoir recogneu celuy qui le luy a apporté,
        et se le refigurant, elle trouve que c’estoit le fidelle Bellaris, ce jeune
        homme qui avoit accoustumé de luy porter les lettres d’Arimant
        et celuy qui l’estoit venu trouver, et qui la conduisit quand elle se sauva des
        mains de sa mere. Que pensois-je, disoit-elle en soy-mesme, et
        où avois-je les yeux et le jugement, puis qu’estant devant moy, et ayant
        ouy sa voix, je ne l’ay cogneu ny au visage ny à la parole?
        Seroit-il bien possible que ce fust quelqu’autre qui sçachant l’affection
        que je portois à Arimant, m’ait voulu donner ces nouvelles pour se mocquer de moy?</p>
        <p>Et sur ceste pensée demeurant grandement pensive, elle reprenoit
        le livre, et consideroit les effaceures des lettres, et voyant qu’elles
        estoient faictes comme Arimant avoit accoustumé, et <pb n="431"/>
        mesme que là où finissoit l’effaceure, afin de ne donner point la
        peine de chercher plus avant, il souloit y mettre une fermesse, et l’y voyant du
        mesme traict dont Arimant la souloit faire, elle dit: Non, non, ou mes
        yeux me trompent, ou c’est Arimant qui a marqué ces lettres, et
        faict ce chiffre à la fin! O dieux que vous estes bons de m’avoir
        prolongé la vie jusques à ce que j’aye peu sçavoir ces bonnes
        nouvelles! Je vous en remercie, ô souveraine bonté, et ne vous en
        demande qu’autant encores qu’il m’en peut falloir pour le voir avec ces yeux qui l’ont
        tant pleuré, et le baiser avec ceste bouche qui l’a tant et si longuement plaint!</p>
        <p>Elle eust continué d’avantage, si Clarine qui, quelque fortune
        qu’elle eust courue, ne l’avoit jamais abandonnée, ne la fust venu
        appeller pour se mettre à table, où desja toutes ses compagnes
        l’attendoient. Elle va donc à la porte, et l’ayant ouverte: Ah! Clarine, luy
        dit-elle, en la baisant au front, et luy parlant tout bas, que j’ay
        grandes choses à te dire! Et ne pouvant luy tenu plus long
        discours, elle passa outre, mais avec un visage si content, que chacun voyoit par
        le dehors la joye interieure de son ame.</p>
        <p>Cette fille aymoit grandement Clarine, mais quand’elle luy eust
        porté beaucoup moins de bonne volonté, elle n’eust pas laissé
        le disner avec impatience, et que le repas ne luy eust semblé bien long, pour
        le desir qu’elle avoit de luy raconter ce que le peit livre luy avoit appris,
        car c’est la coustume de ceux qui ont un grand contentement de ne
        penser pas de l’avoir entierement, s’ils ne le communiquent à
        quelque personne qu’ils estiment les aymer. D’autre costé, Clarine
        poussée de mesme impatience, ne vit pas plustost sa maistresse hors de table que,
        sans se souvenir de manger, elle la suivit dans la mesme garderobbe
        où elle l’avoit trouvée. Et s’estans renfermées toutes
        deux: O Clarine, luy dit-elle en luy jettant les bras au col, ô ma mie! que j’ay
        de grandes choses à te dire! Sçaches, ma fille, continua-t’elle,
        qu’Arimant est en vie. – O dieux, dit Clarine, Arimant n’est pas mort?
        – Non, Clarine, reprit Cryseide, il n’est pas mort, et il m’a escrit.
        Clarine alors, luy baisant une main: O trop heureuse Cryseide,
        dit-elle, puis qu’en quelque estat que vous soyez vous avez peu
        apprendre ces nouvelles! Il n’y a plus rien d’ennuyeux, madame, en
        toute vostre fortune, puis qu’Arimant est encore parmy les hommes. –
        J’en dis autant que toy, Clarine, luy dit Cryseide, et tant s’en faut,
        je remercie les dieux, de tous les travaux qu’ils <pb n="432"/> m’ont voulu
        donner, puis que je sçay que mon cher Arimant m’ayde à
        les supporter. – Mais, madame, reprit Clarine, comment avez-vous sceu ce que vous dites
        ? – Tiens, ma fille, luy respondit-elle en luy presentant le petit
        livre, voilà le messager des bonnes nouvelles. Clarine alors le
        prenant, le baisa cent fois, et de pleurs de joye le mouilla, de sorte
        que Cryseide: Tu me le gasteras de tes larmes, Clarine, dit-elle, et
        il me semble qu’il le faut mieux conserver.</p>
        <p>Et cependant que Clarine le consideroit, et qu’elle alloit remarquant
        les effaceures, Cryseide luy raconta tout ce qui luy estoit arrivé dans
        le temple, et comme elle avoit mescogneu Bellaris, que toutesfois elle
        esperoit de le recevoir le lendemain, quand elle y retourneroit, et
        qu’en passant il le luy avoit ainsi asseuré. Que si de fortune
        elle ne pouvoit parler à luy, à cause de ses compagnes et de
        plusieurs qui ayoient les yeux sur elle, il faut, disoit-elle, Clarine, qu’en toute
        façon tu t’approches de luy, et apprennes tout ce qui se pourra
        des nouvelles de mon cher Arimant; et cependant donne ordre d’avoir une
        escritoire et du papier afin que je puisse faire response. – Je n’y
        manqueray point, madame, respondit Clarine, et croyez que ce que je ne
        sçauray pas, ne sera que ce qu’il ne me voudra pas dire. Il me
        sera fort aysé de parler à luy, car en ce pays, on n’y regarde
        pas de si pres qu’au nostre; et puis j’ay tant d’envie d’en scavoir des
        nouvelles pour vous en redire, que je ne scay quels seront les
        empeschemens assez grands pour m’en garder. Mais, madame, ne demeurons
        plus longuement ensemble r’enfermées, il ne faut point donner de
        soupçon, autrement ceux qui ont le soing de vous, s’en
        pourroient prendre garde et cela n’avanceroit point nos affaires.</p>
        <p>Cryseide alors l’embrassant: Tu as raison, ma fille, luy dit-elle, et
        il faut bien advouer que les dieux ne t’ont fait naistre que pour ma consolation, et pour ma conduite.</p>
        <p>A ce mot, elles sortirent de la garderobbe, et trouverent toutes ces
        autres dames prisonnieres, qui demandoient desja où estoit
        Cryseide, car, outre que c’estoit celle d’entr’elles qui tenoit le premier rang,
        encore se faisoit-elle tant aymer de toutes, qu’il n’y en avoit une
        seule qui ne l’eust voulu servir de sa propre vie. Elles commencerent
        donc entr’elles mille sortes de petits jeux pour passer le temps, et
        pour enchanter les desplaisirs de leur detention, telle se pouvoit-elle
        nommer, plustost que prison, parce que Gondebaut avoit commandé
        que, pendant son absence, <pb n="433"/> elles fussent traittées en sorte
        que l’ennuy ne leur fist point regretter l’esloignement de leur patrie.</p>
        <p>Ce jour sembla long à Cryseide et à Clarine, et la nuict
        encores d’avantage; mais le matin estant venu, elles juroient toutes deux, que
        l’on alloit au temple plus tard que de coustume. En fin l’heure tant
        désirée estant venue, elles s’y acheminerent toutes
        ensemble, et Dieu sçait si Cryseide avoit les yeux de tous costez pour essayer de
        voir Bellaris! Elle n’eut pas plustost pris de l’eau lustrale en entrant
        dans le temple, qu’elle le vit tout aupres du vaze, où il
        s’estoit expressement arresté, pour se faire mieux voir quand elle
        passeront. Cryseide s’approchant tant qu’elle peut de luy, n’eut loisir en passant
        que de luy dire: Clarine me suit. Il entendit aisément qu’elle
        vouloit qu’il parlast à elle, et jugeant aussi que c’estoit ce qu’il
        pouvoit faire de mieux, pour ne point donner de soupçon, il prit garde
        quand elle passa, qui fut quelque temps apres les dames. Et parce que ces
        filles marchoient sans ordre, il se mit dans la confusion et
        s’approchant d’elle, qui l’avoit desja remarqué, il luy dit en
        marchant, et sans la regarder: Où pourray-je vous voir, ou
        madame? – Au jardin de l’Athénée, dit-elle, si nous y allons ce
        soir. Mais que fait Arimant? – Il est, dit-il, en bonne santé.</p>
        <p>A ce mot elle haussa les yeux au Ciel, et sans avoir le loisir de luy
        respondre, passa outre, pour ne donner soupçon à ses compagnes.</p>
        <p>En mesme temps Bellaris s’en va par la ville, s’enquiert discrettement
        où estoient les jardins de l’Athénée, essaye de
        sçavoir à quelle heure ces belles estrangeres y alloient, et s’estant bien informé de
        toute chose, va trouver le jardinier, luy donne quelque argent, et le prie de
        luy permettre de s’y pouvoir promener quand il voudrait. Luy qui ne
        refusoit cette courtoisie à personne qui eust quelque peu
        d’apparence d’honneste homme, le luy accorda librement et cela d’autant plus qu’il
        feignoit d’avoir une maladie, pour laquelle les medecins luy
        ordonnoient de se promener. Ayant donc mis si bon ordre à ses
        affaires, il se va mettre sur le bord de l’Arar pour voir quand elles le
        passeroient pour venir au jardin.</p>
        <p>Cependant Clarine, aussi-tost que sa maistresse fut de retour du
        sacrifice, ne fut paresseuse à luy faire entendre les discours
        qu’elle avoit eus avec Bellaris; et que sans doute, si l’on alloit ce
        jour-là dans les jardins de l’Athénnée, elle l’y verroit et qu’il
        luy avoit <pb n="434"/> asseuré qu’Arimant estoit en bonne santé,
        n’ayant; peu sçavoir de luy aucune autre particularité. Je croy bien,
        disoit elle, que c’est en partie à cause de l’incommodité du lieu,
        mais en partie aussi pour vouloir estre le premier à vous dire les bonnes
        nouvelles. – Dieu luy en face la grace, respondit Cryseide, et je trouve que vous
        avez fait fort bien de luy donner le lieu des jardins de l’Athénée,
        parce que nous n’avons personne là qui nous empesche.</p>
        <p>Elles eussent parlé plus longuement, mais le disner qui estoit
        desja sur la table, leur fit couper là leur discours pour ceste heure.
        Et parce que Cryseide desiroit avec passion de parler au fidelle Bellaris,
        elle mit en ayant durant le repas, qu’il faisoit beau temps, qu’il
        seroit bon de s’aller promener comme de coustume, pour tromper d’autant
        plus l’ennuy de leur detention. Chacune en fut d’avis, et le faisant
        dire à ceux qui les avoient en garde, quelques heures apres le
        disner, elles y furent conduites toutes ensemble. Soudain que Bellaris les vit
        entrer dans le batteau, car il ne falloit presque que passer l’Arar de
        leur logis pour venir à ces jardins, il gaigna le devant, et
        entrant dedans, fit semblant de se promener à grands pas dans une
        allée, qui estoit la plus pres de la porte, ayant tousjours l’œil quand elles
        entreroient. Lors que ces dames s’alloient promener, Clarine ny les
        autres filles de chambre n’y alloient point, mais pouvoient s’en aller
        par la ville avec quelqu’une des gardes; cela fut cause qu’à ce
        coup Cryseide estoit seule.</p>
        <p>Dés qu’elle mit le pied dans le jardin, jettant l’œil de tous
        costez, eue apperceut incontinent Bellaris, et luy, feignant d’estre curieux de
        les voir, s’avança jusques au milieu de l’allée à
        leur rencontre, et puis s’arrestant, les consideroit l’une apres l’autre avec un œil de
        compassion, et pour se les acquerir favorables, il disoit quelquefois
        assez haut en langage italien. O quelle perte a fait la Gaule
        Cisalpine, estant despouillée de tant de belles et vertueuses
        dames! Mais quand Cryseide passa: O dieux! s’es-cria-t’il, et n’est-ce pas
        Cryseide que je voy? O mere infortunée! et comment auras-tu
        supporté cette perte? Et lors, parlant toujours italien, et mettant un genouil
        en terre devant elle: Madame, luy dit-il tout haut, serois-je pas le
        plus heureux homme du monde? si je pouvais vous rendre quelque
        service, y estant obligé de tant de sortes, que j’estimerois
        toute la perte que j’ay faite pour bien employée, si je pouvois avoir ce
        seul contentement, la nour- <pb n="435"/> riture que j’ay eue en vostre maison
        me le commandant ainsi si je ne veux estre le plus ingrat qui vive.</p>
        <p>Cryseide, qui, pour estre surprise, ne sçavoit comme elle devoit
        parler, demeura un peu interdite, et cela fut cause que ceux qui les
        gardoient en eurent moins de soupçon. Et parce que Bellaris
        s’apperceut bien qu’elle estoit surprise, se relevant: Et comment, madame? il
        semble, dit-il, que vous ne vous souvenez point du pauvre Bellaris qui
        a esté eslevé et nourry si longtemps aupres de vous, et
        qui ne vous eust jamais laissée, si ce vain desir de servir les hommes,
        parce qu’ils voyagent, et vont voir les pays estrangers, ne m’eust fait
        suivre le noble et généreux Marciante. – Hé!
        Bellaris, mon amy, s’escria Cryseide alors, comme le recognoissant, et qui eust jamais
        pensé de te voir icy? puis que je te tenois par delà les
        Pyrénées avec Marciante, ton bon maistre. Et qu’est-ce qui t’a conduit icy, et qui
        t’y retient? – Jusques à cette heure, dit-il, madame, j’ay creu
        que ce qui m’avoit conduit, et qui me retenoit en ce lieu, ce fust ma mauvaise
        fortune; mais je dis maintenant que c’est le plus grand heur que je
        puisse souhaitter ayant l’honneur de vous y voir et de vous y offrir
        mon service. – Je te remercie, Bellaris, dit-elle, il ne faut point que
        nous attendions assistance que de Dieu seul, car estant entre les mains
        du roy Gondebaut, qui veux-tu qui nous en puisse retirer que Dieu? –
        Et pourquoy, dit-il, madame, n’essayez-vous de vous mettre à
        rançon? Je m’offre de m’en aller à Eporede trouver vos parens, et y
        faire telle diligence que vous cognoistrez le desir que j’ay de m’acquitter en
        quelque chose des obligations que je vous ay. – Mon amy, respondit
        Cryseide, je ne refuse pas cette assistance,mais il faut attendre que
        le roy soit icy, et lors nous verrons ce qui s’y pourra faire.</p>
        <p>Toutes les dames oyant cet homme parler italien, s’assemblerent autour
        de luy, curieuses de sçavoir quel il estoit. La compagnie de
        Cryseide l’interrompit pour luy demander d’où il estoit Madame, dit-il,
        je suis Salassien, eslevé dans la maison de Cryseide, et qui ay tant de
        souvenir du bien que j’y ay receu, que je, voudrois au peril de la vie
        la pouvoir servir. J’ay esté amené en ce lieu, non pas
        prisonnier, mais comme serviteur de Marciante, chevalier assez recogneu dans la mesme
        province. Il fut pris et tué par certains voleurs aux pieds des
        Pyrénées, qui me laisserent pour mort aupres de luy. Les
        dieux m’ont voulu conserver la vie, pour rapporter à ses parens ceste triste
        nouvelle, et me la <pb n="436"/> faire regretter le reste de mes jours. –
        Donques, reprit Cryseide, feignant d’en estre marrie, le pauvre
        Marciante est mort? – II l’est, madame, respondit froidement Bellaris.
        – Je vous asseure, dit-elle, que je le
        plains, car c’estoit un chevalier de merite.</p>
        <p>A ce mot, la plus part des dames se separerent par diverses
        allées, laissant enfin Cryseide seule avec Bellaris, auquel, soudain qu’elle
        vit que personne ne la pouvoit escouter: Ah! Bellaris, mon amy,
        dit-elle d’une voix basse, dis-moy, sur la foy que tu dois aux dieux,
        que est-il de mon cher Arimant et quelle a esté sa fortune? –
        Madame, luy respondit-il, Arimant est en bonne santé, et n’a autre mal
        que de ne sçavoir point de vos nouvelles. Quant à sa fortune,
        elle a esté assez diverse, et je ne sçay si j’auray loisir de la vous
        raconter. – Je pense, dit-elle, que nous aurons assez de temps, mais quand cela ne
        seroit pas, il faut que tu reviennes icy une autre fois. – Madame,
        adjous-ta-t’il, je la vous diray en peu de paroles, et puis, s’il vous
        plaist, nous adviserons à ce que nous aurons à faire.</p>
        <p>Sçachez donc, continua-t’il, qu’Arimant ayant esté si
        vilainement abandonné de ceux de la ville où nous estions, luy seul
        s’estant longuement deffendu, il fut enfin laissé pour mort, et c’est
        sans doute qu’il n’en fust jamais reschappé, si me trouvant auprès
        de luy, je n’en eusse eu le soing auquel j’estois obligé. Mais encores que je fusse un
        peu blessé, toutesfois ne l’estant pas à l’esgal de luy,
        je feignis d’estre mort, et me laissay cheoir à ses pieds, car il estoit
        desja par terre. Les ennemis ayant bien d’autres desseins que de despouiller des
        morts, tout le sac de la ville estant à eux, aussi tost que nous
        fusmes en terre, la coururent toute et la traitterent comme vous pouvez avoir
        sceu. Lors que je vis qu’il n’y avoit plus personne autour de nous, je
        me relevay et banday quelques petites blesseures que j’avois, puis m’en
        vins vers mon maistre, qu’avec l’aide d’un jeune homme de la ville, je
        portay dans une escuyerie deshabitée qui estoit là
        auprès, n’osant me mettre dans des maisons, à cause que tout estoit plein de
        soldats. J’avois encores opinion qu’il ne fust pas mort, me semblant que les
        dieux ne permettroient jamais qu’une personne si accomplie qu’Arimant
        sortist du monde en la fleur de son aage; je visitay donc les coups
        qu’il avoit, et quoy que je ne m’y entende guere, toutesfois je n’en
        voyois point, ce me sembloit, qui fussent mortels. Ne sçachant
        que faire, car il saignoit tousjours, je rompis ma chemise, en fis des
        bandes, et prenant <pb n="437"/> de l’araignée, estant en lieu
        où il n’y en avoit pas faute, je le banday le mieux que je peus, et puis, cherchant
        de tous costez, je trouvay un peu de vieille paille, sur laquelle je
        l’estendis, mettant sa teste en mon giron.</p>
        <p>Je ne vous dis pas icy, madame, les regrets que je faisois autour de
        luy et combien de pleurs je respandis dessus. Enfin les dieux voulurent
        qu’il revint, mais ouvrant les yeux il se trouva bien esbahy de se voir
        où il estoit. Craignant alors que cest estonnement ne luy fist
        mal, je luy dis: Courage, seigneur, les dieux nous sortiront bien encores de
        ceste fortune. – Les dieux, me dit-il, Bellaris, sont bons, mais ma
        destinée est si mauvaise que je ne dois esperer pour mon repos
        que la mort. Mais, Bellaris, qu’est-il de Cryseide? – Cryseide, luy
        respondis-je, est sauvée; la femme de ce roi bourguignon, qui
        le suit partout, a fait mettre toutes les femmes dans le temple pour empescher
        le desordre, et particulierement l’a retenue aupres d’elle. – Que les
        dieux, dit-il, vueillent recognoistre envers cette royne cette bonne
        œuvre par toute sorte de bonne fortune. Je feignois, madame, ce que je
        luy disois, parce qu’autrement il fust mort dé desplaisir. –
        Mais, seigneur, luy dis-je, ne voulez-vous pas vous efforcer? – Si feray,
        dit-il, car Cryseide estant hors de danger, il n’y a plus rien dequoy je me soucie.</p>
        <p>Alors, quoy qu’avec un peu de difficulté, je le mis sur ses
        pieds; mais à peine estions-nous debout que nous ouysmes
        quantité de gens de guerre qui se disputoient à la porte de cette escuyerie, et peu
        après mettant l’espée en la main, commencerent de se battre entr’eux,
        c’estoit à cause du butin qu’ils avoient faict et qu’ils
        vouloient separer. La dissension fut telle qu’il y en demeura plusieurs de morts,
        et comme le bruit alloit croissant, plusieurs autres s’y assemblerent
        qui aussi tost arrivez se mettoient de l’un des partis. Enfin un
        capitaine passant par là, et voyant ce desordre y voulut mettre
        ordre,, mais les soldats qui pensoient que ce futpour leur oster leur butin, au
        lieu de luy obeyr, se jetterent sur luy, et le presserent de sorte
        qu.’il fut contraint dé se sauver dans la porte de l’Escuyerie
        où nous estions. Les soldats qui avoient perdu le respect, et qui
        sçavoient bien que s’il leur eschappoit des mains, il les feroit punir et passer
        par les armes, se resolurent de le faire mourir, esperant encores
        d’avoir par apres ce qu’il pourroit avoir desja gaigné au
        pillage de la ville, et en ce dessein s’essayerent d’entrer dedans. Ce que
        considerant Arimant: <pb n="438"/> Defendons, dit-il, ce chef, le Ciel
        peut-estre nous l’a envoyé, afin qu’ayant esté
        assisté de nous, nous en recevions apres quelque courtoisie.</p>
        <p>A ce mot, mettant tous deux la main aux espées, nous nous mismes
        à ses costez; et quoy que mon maistre, fust fort blessé, si est-ce
        que son courage qui n’a jamais deffailly, luy donna assez de force pour retenir
        la furie des soldats. Peut-estre y fussions-nous en fin demeurez, mais
        comme si le Ciel nous eust voulu seulement donner le loisir d’obliger
        cet homme, quelque temps apres il survint des amis de celuy que nous
        defendions, qui le secoururent, de sorte que de ces tumultueux les uns
        furent tuez, les autres pris, et le reste s’enfuit.</p>
        <p>Ce capitaine, se voyant hors d’un si grand danger, remercia ses amis,
        mais ne cognoissant point Arimant: Chevalier, dit-il, duquel la valeur
        m’a aujourd’huy conservé la vie, voyez quel service vous voulez
        de moy en eschange de l’assistance que j’ay receue de vous, car ce sera chose
        bien difficile si je ne m’essaye de le faire. Mon maistre luy respondit
        en langage gaulois: J’estois obligé à ce que j’ay faict,
        mais si c’est chose qui vous ayt esté agreable, je ne vous demande sinon que
        vous me receviez pour vostre prisonnier, et que vous me traittiez en chevalier,
        tel que vous estes et que je suis. Ce capitaine alors, le considerant
        de plus pres, et voyant à la différence de ses habits,
        qu’il n’estoit pas Bourguignon, luy dit: Je vous reçoy, chevalier, comme vous
        desirez, non pas pour vous traitter en prisonnier, mais en amy, et en
        chevalier qui le merite, et vous donne ma parole que je mourray
        plustost que vous receviez quelque desplaisir de nostre armée.</p>
        <p>Voilà donc Arimant et moy, avec ce capitaine, qui s’appelloit
        Bellimart, homme à la verité de grand credit, mais
        grandement sujet au bien, ainsi qu’il nous le fit paroistre bien tost, et suivant la
        coustume des Visigots, se souvenant fort peu des bienfaicts, parce
        qu’il estoit Visigot, encore qu’il suivist Gondebaut roy des
        Bourguignons, comme personne qui cherchoit la fortune par tout
        où il esperoit de la trouver. Pour le premier jour, nous receusmes tous les
        bons traittemens qui se pouvoient attendre en semblable occasion; mais
        le lendemain, ayant-esté informé par quelques-uns de la
        ville de la qualité du prisonnier qu’il avoit, il commença de le
        tenir sous meilleure garde. Et feignant que ce fust afin de le faire guerir plus
        promptement; luy dit qu’il ne <pb n="439"/> falloit point sortir de la
        chambre, deffendant que personne parlast à nous, et puis voyant
        que l’armée devoit partir, et ne sçachant où elle
        alloit, il eut peur de le perdre. C’est pourquoy, le soir, il tira mon maistre à part, et
        luy dit que pour s’acquitter de la parole qu’il luy avoit donnée, il
        estoit contrainct de luy faire passer les Alpes, parce que le roy ayant
        esté informé que luy seul avoit esmeu toute la ville, et avoit
        esté cause que plusieurs des siens estoient morts, il le faisoit chercher par
        toute l’armée, desirant de le faire mourir pour mettre terreur
        aux autres villes voisines. Que, contre toute autre, il pourroit peut-estre
        resister, mais qu’à l’authorité du roy, il estoit
        impossible. Que le faire sauver, et l’envoyer libre parrny les siens, il le voudroit bien,
        si c’estoit chose qu’il osast faire si promptement, mais que plusieurs
        sçavoient qu’il estoit entre ses mains, et qu’il iroit de sa vie, si
        l’on estoit adverti qu’il l’eust relasché sans le consentement
        du roy, et qu’au contraire il ne pouvoit point estre blasmé de luy faire
        passer les Alpes, puis qu’il avoit esté permis à tous ceux de
        l’armée d’envoyer chez eux et les prisonniers et le butin. Mais qu’aussi tost
        que l’armée seroit retournée en Bourgongne, il le
        renvoyeroit à Eporedes, ou en quelque autre lieu qu’il voudroit aller.</p>
        <p>Arimant alors luy demanda si la royne envoyoit aussi ses prisonnieres.
        – Nous n’avons point icy de royne, respondit-il, mais l’on
        envoyé aussi toutes les prisonnieres, afin de descharger l’armée. Mon maistre
        me regarda, comme disant que je l’avois trompé, et puis continua:
        J’iray, dit-il, par tout où vous voudrez, m’asseurant qu’un chevalier si
        courtois et accomply ne me fera point autre traittement que celuy qui
        se doit à une personne de ma qualité, et qu’on peut
        attendre d’un chevalier tel que vous estes.</p>
        <p>Ainsi dés le lendemain, de grand matin, non pas sans grand
        danger de la vie de mon maistre, ny sans une tres grande incommodité à
        cause de ses blesseures, nous fusmes emmenez avec un convoy pour la garde de
        plusieurs autres prisonniers, sans que nous puissions sçavoir de
        vos nouvelles, sinon que le roy, avoit faict mettre toutes les dames
        ensemble, afin qu’il ne leur fust point fait d’outrage. Apres avoir
        passé les Alpes, on nous emmena en ceste ville, et soudain
        apres, estans separez de tous les autres, l’on nous passa par le pays des
        Segusiens, par les monts des Gebennes, et enfin l’on nous r’enferma
        dans un petit chasteau aupres de la ville de Gergovie. Je puis bien
        dire qu’on nous r’enferma, car veritablement nous fusmes tenus si
        estroictement par <pb n="440"/> celuy qui nous avoit en garde, qu’à
        peine voyons-nous le jour; nous demeurasmes quelque temps de ceste sorte.
        Enfin le merite et la douce conversation de mon maistre rendit ce
        barbare plus doux, et depuis les offres que je luy fis de recognoistre
        sa courtoisie, quand Bellimart luy donnerait liberté, fut cause
        qu’il permit que je sortisse pour en venir traicter avec luy, ayant este
        adverty que Gondebaut revenoit avec toute son armée.</p>
        <p>Voilà quelle a esté la fortune de mon maistre, en
        laquelle il n’a jamais rien tant regretté ny ressenty si vivement que de ne
        sçavoir l’estat de. la vostre, seulement il apprit aux marques, que quelques
        autres prisonniers luy donnerent en passant par les Allobroges, que
        vous estiez entre les mains du roy. Ce n’a donc point esté le
        desir de sortir, ny de traitter avec Bellimart, qui m’a fait venir icy, mais
        pour sçavoir en quel lieu du monde vous estes, et si vous avez encore memoire de luy.</p>
        <p>– Comment, reprint incontinent Cryseide, si j’ay encores memoire de luy
        ? Et quelle autre memoire pense-t’il que je puisse avoir si je n’ay la
        sienne? Ouy, Bellaris, je l’ay, de telle sorte que la mort peut bien
        m’oster la vie, mais non pas le souvenir d’Arimant. Et les dieux
        sçavent qu’il n’y a jour, heure ny moment que Clarine et moy
        n’en parlions, quand nous sommes ensemble, sans que jamais nous ayons peu
        faire ce discours sans nous noyer le visage de larmes. Or, mon cher
        amy, je te veux bien declarer une chose, de laquelle je n’ay faict
        encores semblant à personne, mais l’estat auquel je me trouve,
        et celuy que je prevois estre bien tost pire, me contraignent à t’en
        parler, afin que par ton conseil nous y cherchions quelque remede.
        Sçache, Bellaris, que ce roy Gondebaut, duquel tu as tant ouy parler, par
        mal-heur est devenu amoureux de moy, et ne croy point que ce soit une
        opinion mal fondée, car outre les cognoissances qu’il en a
        données à chacun par ses deportemens, encores a-t’il voulu que je les aye receues
        de sa bouche. Je ne voulus pas rejetter son amitié d’abord,
        sçachant combien une amour outragée porte une personne à de
        violentes actions, mais apres l’avoir remercié de l’honneur qu’il me faisoit, je
        luy dis qu’il devoit considerer que je n’estois pas née dans le milieu
        du peuple, mais de l’une des meilleures familles des Salasses, et telle
        que la femme de Rithimer, qui estoit sœur de l’empereur Anthemius,
        estoit ma proche parente, que ceste consideration devoit estre cause
        que je fusse traittée selon ma qualité, et que par ce
        moyen il se pourroit non seulement acque- <pb n="441"/> rir Rithimer pour son amy, mais
        Anthemius mesme qui estoit mon allié. A ces paroles il ne me respondit
        autre chose, sinon que je luy avois faict plaisir de me declarer pour
        telle que j’estois, et qu’estant de retour, il me feroit paroistre
        l’estat qu’il faisoit de mon merite et de mon alliance.</p>
        <p>Or Bellaris, je prevois maintenant un dur combat, car l’on m’a dict que
        le roy revient, et je voy que de tous costez on se prepare pour luy
        faire entrée, mesmes qu’hier je sceus qu’il ne retarderoit pas
        quatre ou cinq jours à estre icy. Peut-estre aura-t’il bien
        passé sa fantaisie, et changé d’affection envers moy, mais peut-estre
        aussi l’aura-t’il continuée. Si cela est, tu peux penser de quelle
        façon il me persecutera: de l’espouser, j’ayme mieux la mort; de le refuser,
        c’est un jeune homme arrogant et enflé de presomption pour tant
        et tant de victoires obtenues, malaisément pourroit-il supporter que
        tant d’hommes ne luy ayant peu resister, une fille le puisse faire; si bien
        que je ne prevoy pour moy que beaucoup de mal, si tu ne me conseilles
        en ceste necessité. Bellaris demeura quelque temps sans luy
        respondre; enfin il luy dit: Veritablement, madame, ces considerations que vous
        faictes sont pleines et de raison, et d’affection envers mon maistre,
        et faut advouer qu’il vous a une obligation tres-grande de mespriser ce
        roy pour luy conserver Cryseide. Et cela sera cause que pour ne
        manquer à ce que je vous dois à tous deux, j’exposeray
        librement la vie pour essayer de vous remettre ensemble. Dites-moy, madame, vous
        tient-on fort resserrées? – Tu le vois, luy dict Cryseide. – Si
        l’on vous traitte ailleurs comme icy, reprit-il, vous pouvez aisément
        vous sauver. – Mais, respondit-elle, encores que je me sauvasse, où
        pourrois-je aller? Car de passer les Alpes sans estre reprise, il est
        impossible. – Ne vous mettez point en peine, dit-il, pourveu que vous
        puissiez sortir de cette ville, je sçay un lieu où je
        vous mettray, attendant que je fasse sortir Arimant du lieu où il est, par un
        moyen que j’ay pensé; et quand vous serez tous deux ensemble, je
        m’asseure que les moyens ne manqueront point pour passer en Italie. – O mon amy!
        s’escria-t’elle, si tu pouvois faire ce que tu dis, quelle seroit
        l’obligation que je t’aurois? J’ay pensé, continua-t’elle, que
        si tu me fais venir un batteau sur l’Arar, au droit de nos fenestres la
        nuict, parce qu’elles ne sont guere hautes, j’y pourray descendre
        pourveu que tu me tendes la main. – Je le feray bien, dit-il, mais
        comment passerons-nous les chaisnes qui sont tendues au sortir
        <pb n="442"/> de la ville dans la mesme riviere? – Mon amy,
        repliqua-t’elle, Dieu nous aydera, et si tu veux y travailler, je
        m’asseure que tu en trouveras bien le moyen, car je me souviens d’avoir
        ouy dire que d’autres s’y sont sauvez. Mais il faut avoir des chevaux
        pour Clarine, pour toy et pour moy, et c’est ce que je vois de plus
        difficile, car en qui te pourras-tu fier pour les tenir? – N’en soyez
        en peine, respondit-il, je les feray tenir à tel qui ne sçaura pourquoy
        il le faict. Mais le grand empeschement, c’est que je n’ay pas dequoy
        acheter les chevaux, ny avoir le batteau, et pour vous faire faire des
        habits comme ceux des femmes de cette contrée, car les soldats
        m’ont pris tout ce que j’avois et à mon maistre aussi. – Ne te soucie
        point de cela, dict Cryseide, j’ay encores quantité de bagues. Et s’en
        tirant une du doigt, luy donna un diamant de valeur: Va, dit-elle, amy,
        vends-la, et si celle-là ne suffit, je t’en donneray d’autres.</p>
        <p>Mais il ne sert à rien de raconter par le menu toutes ces
        particularitez. Bellaris fait faire les habits, acheté les
        chevaux, trouve le batteau, et le tout avec une si grande diligence que, deux
        jours jours apres, tout fut reduit en estat tel qu’on eust sceu
        desirer. Cependant il avoit remarqué le lieu où il
        falloit passer, et où les chevaux les attendraient; et parce que la chaisne estoit
        soustenue sur des batteaux, qui de temps en temps y estoient attachez
        à travers la riviere, une nuict auparavant il y alla travailler, de sorte
        que destachant à moitié l’un des batteaux, il ne tenoit
        qu’à fort peu de certains anneaux, au travers desquels les chaisnes passoient.</p>
        <p>Toute chose estant ainsi, Cryseide ayant pris l’heure, ne manqua point
        de sortir hors du lict, feignant de vouloir aller à la garde-robbe,
        afin que sa compagne avec laquelle elle couchoit, ne s’en prist garde.
        Mais d’autant que c’estoit sur le premier sommeil, elle se rendormit,
        aussi-tost presque qu’elle fut esveillée, si bien que Cryseide
        et Clarine n’ayant mis qu’un cottillon sur elles, furent incontinent
        descendues, et sans bruit dans le batteau. Et soudain le poussant au
        milieu de l’eau, Bellaris qui estoit seul pour conducteur, le laissa
        emporter au courant de la riviere sans ramer. Et la fortune fut si
        bonne pour luy, qu’encores qu’un bon battelier eust esté assez
        empesché la nuict de rencontrer si justement le batteau qui estoit à demy
        destaché, toutesfois il n’y manqua point, et sautant dessus avec
        des tenailles, et le moins de bruit qu’il peut, de peur que les gardes ne
        l’ouyssent, <pb n="443"/> acheva d’en destacher les anneaux, et apres fit
        couler le batteau par dessous la chaine qui n’estant plus soustenue, de
        sa pesanteur s’enfonça si avant dans l’eau, qu’elle donna
        passage au batteau de Cryseide, qui, n’estant guere chargé, passa
        aisément dessus et de cette sorte sortit hors de l’enclos de la ville. Mais incontinent
        apres, il faillit de se perdre, car le Rhosne dans lequel l’Arar entre
        est si impetueux, qu’il esmeut des vagues assez fascheuses pour les
        petits batteaux, et d’autant plus y ayant un si mauvais battelier.
        Toutesfois enfin, il s’efforça tant qu’il gaigna la rive et quoy
        que ce fust beaucoup plus bas qu’il n’avoit pensé, si est-ce
        qu’à la lueur de la lune qui s’estoit levée assez claire, cependant qu’il
        travailloit contre la roideur du fleuve, il trouva le lieu où il avoit faict
        tenir ses chevaux par un jeune garçon qui mesme luy avoit promis de
        luy servir de guide, tant le desir du gain a
        du pouvoir sur les personnes de basse qualité.</p>
        <p>Cependant que l’on accommodoit les chevaux, Cryseide et Clarine prirent
        leurs habits nouveaux, et desquels elles s’accommoderent assez mal,
        tant pour la haste qu’elles avoient, que pour estre à l’obscur,
        et qu’elles y estoient mal accoustumées. Enfin estans vestues bien
        ou mal, elles monterent à cheval, et passerent par ceste contrée
        des Segusiens, conduisant tousjours leur guide avec elles pour la crainte qu’elles
        avoient qu’il ne les descouvrist. Et apres avoir passé avec
        beaucoup de peine les monts Cemmenes, marchant plus de nuict que de jour, et
        repaissant presque toujours dans les bois, dont le pays est assez
        abondant, ils parvindrent aupres de la ville de Gergovie, dans laquelle
        Cryseide ne fit point de difficulté d’aller loger, parce que
        c’estoit de la denomination d’Euric, roy des Visigots. Elle se loge donc dans
        une hostellerie, et le fidelle Bellaris, dés le lendemain, va
        trouver Arimant, à qui les jours sembloient fort longs, encores qu’ils
        n’eust jamais pensé recevoir si promptement de si bonnes nouvelles.
        Cryseide avoit donné une bague de prix à Bellaris, afin que s’il
        estoit necessaire de corrompre celuy qui gardoit Arimant, il le pust faire en
        la luy donnant, et luy en promettant encore d’avantage.</p>
        <p>Soudain qu’Arimant l’apperceut, car ce fut le capitaine du chasteau qui
        le luy conduisit: Et bien, mon amy, que m’apportes-tu, la mort ou la
        vie? – Seigneur, luy respondit-il tout haut, je ne vous apporte point
        de mauvaises nouvelles, sinon que le roy Gondebaut n’estant point
        arrivé, le vaillant Bellimart <pb n="444"/> n’est non plus de
        retour, si bien que mon voyage a esté en vain. J’ay trouvé l’un de
        vos parens qui s’est fort enquis de vos nouvelles, et qui vous offre toute sorte
        d’assistance aupres du roy, et de Bellimart, s’asseurant qu’il n’y sera
        pas sans faveur. Du reste, mon voyage a esté inutile, et je croy
        qu’il faudra que j’y retourne bien tost, parce qu’on y attend le roy de jour
        en jour. – Tu m’eusses faict plaisir, dit Arimant, de l’attendre, et
        non pas de revenir avec si peu de contentement pour moy. – Seigneur,
        respondit-il, j’ay eu peur que mon sejour ne vous fust ennuyeux, et
        aussi que vous ayant laissé sans personne pour vous servir, j’ay
        pensé bien faire de ne demeurer pas d’avantage inutilement. Le capitaine
        alors; prenant la parole: II ne faut point, luy dit-il, vous fascher,
        car ce qui ne s’est peu faire à ce coup, il’s’achevera à
        un autre voyage, et je croy selon les nouvelles que nous en avons que, si le roy
        n’est arrivé à ceste heure, il ne peut gueres retarder.</p>
        <p>Mais soudain que ce capitaine les eut laissez seuls, Bellaris met un
        genouil en terre, prend la main de son maistre, et la luy baise, et
        avec un visage riant: Seigneur, luy dit-il, vous estes mal satisfait
        de mon voyage, mais quelle seroit la meilleure nouvelle que je vous
        pourrais donner? – Que Cryseide, respondit le chevalier, se portast
        bien en sa prison, et qu’elle m’aimast tous-jours. – Et si je la vous
        donne meilleure, repliqua Bellaris, serez-vous content de moy? – Et
        qu’est-ce, dit le chevalier en sousriant, que tu peux me dire de plus?
        – Je vous diray, reprit-il, que non seulement Cryseide se porte bien,
        et qu’elle vous aime plus que jamais, mais de plus qu’elle est en
        liberté, encore d’avantage, qu’elle vous est venue trouver, et
        qu’elle est avec Clarine dans Gergovie, qui vous attend. – Ah! Bellaris, me
        dis-tu la verité? s’escria le chevalier. – Pensez-vous,
        respondit le fidele serviteur, que je voulusse mentir? – II-faut bien, dit-il,
        haussant les yeux au ciel, et joignant les mains, il faut bien, ô
        dieux ! que vous ayez eu agreables les vœux et les supplications de mon pere,
        puis qu’il vous plaist de me faire une si grande grace.</p>
        <p>Et puis se tournant à Bellaris: Mais, amy, est-il possible que
        cela soit, et comment tant de bon-heur me peut-il estre arrivé tout
        à la fois? – Seigneur, luy respondit-il, ne doutez point de ce que je vous
        ay dit, et pour vous tesmoigner et mon affection et ma fidelité,
        si vous voulez, demain vous la verrez, ceste belle qui a tant pris de
        peine pour vous donner ce contentement, mais <pb n="445"/> je crains fort
        que ce soit le dernier service que je vous rendray jamais. – Je ne
        voudrais pas, adjousta Arimant, achepter ce contentement avec ta perte,
        mais s’il se pouvoit autrement, j’en serois bien aise. – Je vous diray,
        adjousta-t’il, ce que j’ay deliberé.</p>
        <p>Et lors il commença à luy raconter de quelle façon
        il avoit trouvé Cryseide dans le temple, comme il avoit parlé à Clarine,
        et apres, tout ce qui s’estoit passé entre Cryseide et luy dans le jardin, la
        resolution qu’elle avoit faicte de se sauver, et bref, tout ce qui s’en
        estoit ensuivy et enfin, comme elle estoit à Gergovie vestue
        à la gauloise, où elle l’attendoit. Et puis continua: Or seigneur,
        il faut vous haster de sortir d’icy, car sans doute le roy Gondebaut doit estre
        de retour à l’heure que nous parlons, et vous devez croire que
        Bellimart ne tardera gueres, ou à venir, ou à vous
        envoyer, querir, puis que son avarice est telle qu’elle ne le laissera gueres en repos.
        Et Dieu sçait quel traittement il vous fera! Si vous avez
        memoire de l’ingratitude dont il a usé envers vous, vous cognoistrez
        aisément qu’il ne faut pas esperer plus de courtoisie à l’advenir que
        vous en avez espreuvé par le passé. Outre qu’il est impossible
        que Cryseide demeure long temps où elle est, que le roy Gondebaud n’en soit
        adverty, et il faut que vous sçachiez que ce roy est, devenu tellement
        amoureux’d’elle, qu’il a monstre avoir intention de l’espouser. Jugez
        maintenant s’il n’est pas bien necessaire d’user de diligence pour la
        retirer hors de ces contrées, et quelle doit estre l’affection
        que Cryseide vous porte, puis qu’elle a mieux aymé se mettre au
        hazard que je vous ay dict; que d’estre royne en espousant un si grand roy. J’ay
        donc pensé que vous pourrez faire de cette sorte. Il faut que
        dés ce soir vous priez le capitaine de me laisser retourner vers Bellimart,
        monstrant d’estre mal satisfaict de moy, pour m’en estre revenu sans
        attendre son retour, il le fera fort aisément, et demain, ainsi que les
        portes s’ouvriront, vous prendrez mes habits, et je demeureray en
        vostre place dans le lict. J’espere que les dieux favoriseront nostre
        entreprise, et qu’ils la feront reussir heureusement. – Mais, mon Dieu
        ! Bellaris, dit Arimant, je crains que ces gens ne te fassent du mal.
        S’il se pouvoit prendre une autre, voye, je croy qu’elle seroit bien
        plus à propos. – Non, non, seigneur, dit le fidelle Bellaris, il
        n’y en’a point; car en premier lieu, le temps vous presse; et ne faut pas
        avoir opinion que par presens on puisse corrompre cet homme qui vous
        garde, parce qu’il croit <pb n="446"/> vostre rançon devoir estre
        tres-grande, et il y a apparence que Bellimart luy en aura promis une
        partie. Et quant à ce qui est de moy, ne vous en souciez point,
        d’autant que je sçay asseurément que les dieux aident de
        faveurs inesperées ceux qui esperent en eux, et font leur devoir envers
        leurs maistres. Et y a-t’il rien à quoy je sois plus obligé
        qu’à vous servir en tout ce qui me sera possible, et particulierement en une affaire de
        telle importance? Mais soit ainsi que la cruauté de ce barbare
        luy fasse user autrement envers moy qu’il ne devroit, faut-il pour quelque
        danger qui se presente, que je laisse de vous servir? Et si je meurs,
        qu’est-ce autre chose que faire un peu plustost ce qu’en fin il faut
        que je fasse? et puis-je finir mes jours pour un plus beau ny pour un
        plus honorable subject qu’en vous donnant la liberté et le
        contentement ? Au contraire, si je ne le faisois pas, quelle reproche ne me
        ferois-je tout le reste de ma vie, d’avoir perdu une si belle occasion
        de vous tesmoigner ce que je vous suis? Ne me ravissez point cette
        gloire, seigneur, je vous supplie, je la vous demande en recompense de
        tous les services que je vous ay rendus. Et seulement je vous requiers
        de trois choses: l’une, si je’meurs, que vous vous souveniez que vous
        n’aurez jamais un plus fidelle serviteur; l’autre, si je vis, que vous
        me donnerez Clarine pour ma femme; et la derniere, qu’en toute
        façon, lors que vous serez sorty d’icy, vous vous retirerez en toute
        diligence, afin que vous, ne soyez pas repris tous deux une seconde fois.</p>
        <p>Et continuant son discours, il sceut de telle sorte persuader Arimant
        qu’il ne peut jamais refuser cette assistance, quoy qu’il eust un grand
        regret de le laisser en un si grand peril. Le soir donc, Arimant pria
        le capitaine, ainsi que Bellaris avoit proposé, qui sçachant bien que
        le roy, s’il n’estoit arrivé, ne tarderoit pas d’estre à
        Lyon, et désireux d’avoir plus promptement la rançon à
        laquelle il se mettrait, et dont il devoit recevoir une bonne partie, non seulement le permit,
        mais luy conseilla de le devoir faire, et que luy-mesme
        l’accompagneroit d’une de ses lettres à Bellimart.</p>
        <p>Le depart de Bellaris estant donc résolu de cette sorte,
        luy-mesme fut celuy qui sollicita la lettre pour partir, disoit-il, plus matin, et
        revenir tant plustost. Et l’ayant retiré dés le soir, et
        fait commander à la porte qu’on le laissast sortir le lendemain, aussi-tost
        qu’elle seroit ouverte, il revint vers Arimant, et l’informa bien de tout ce
        qu’il avoit à faire, à sçavoir, où il
        trouvera <pb n="447"/> Cryseide, en quel lieu sont les chevaux, et par quel chemin il doit passer, tant
        pour aller jusques aupres de Lyon, que pour se retirer de là les
        Alpes, luy conseillant de se mettre sur le Rhosne au-dessous de Vienne, et
        prendre la mer vers les Massiliens, jusques en la coste de la Ligurie,
        qu’il valoit mieux allonger son chemin, et le faire un peu plus seurement.</p>
        <p>Avec de semblables discours, ils passerent une partie de la nuict, et
        l’autre fut employée à changer d’habits, et à
        donner ordre à tout ce qui estoit necessaire, de sorte que le jour estant venu, et oyant
        ouvrir les portes, apres qu’Arimant eut embrasse cent fois ce fidelle
        serviteur, et non point sans avoir les larmes aux yeux, se recommandant
        à Mercure, il se mit en chemin, promettant à Bellaris
        qu’il auroit bien tost de ses nouvelles, et que quand il devroit employer tout ce qu’il
        avoit, il le mettroit hors de la peine où il le laissoit
        maintenant, et avec un extreme regret. Il se presenta pour sortir avec une grande
        crainte d’estre recogneu à la porte, parce qu’encor qu’il eust
        les habits de Bellaris, il luy ressembloit fort mal, estant beaucoup plus
        grand et ayant le visage si dissemblable, qu’il estoit impossible de
        prendre l’un pour l’autre, pour peu qu’on y prit garde. Toutesfois il
        sortit sans difficulté, parce qu’il estoit encores fort matin,
        et qu’ayant eu le commandement de le laisser
        sortir, ils n’y regarderent pas de plus pres.</p>
        <p>Or Bellaris, par la fenestre de la chambre, l’accompagna de l’œil
        jusques à ce qu’il le vit fort avant dans la plaine, et remarqua
        bien qu’Arimant tournoit à tous coups les yeux du costé du
        chasteau pour voir si l’on le suivoit. Enfin l’ayant perdu de veue, ce fut alors que
        le danger où il s’estoit mis luy revint devant les yeux, et luy
        representa vivement l’horreur de la mort. Si est-ce que de quelque
        costé qu’il, la peust considérer, il luy fut impossible
        de regretter ce qu’il avoit faict, ny d’en estre marry; et toutesfois, comme chacun
        s’essaye de prolonger sa vie le plus qu’il luy est possible, voyant que
        son maistre estoit sauvé, il se resolut d’essayer d’en faire de mesme.
        Il tourne donc les chausses d’Arimant à la renverse, et le pourpoint
        aussi, accommode son chapeau le plus ressemblant qu’il peut à
        celuy qu’il souloit avoir, et de fortune trouve encores son propre manteau
        qu’Arimant à son depart avoit oublié, ou peut-estre
        laissé expres pour mieux marcher à pied. Bref, il s’ageance le mieux qu’il peut, et
        avec un visage asseuré se presente à la porte pour sortir. Le
        sergent <pb n="448"/> qui y commandoit la luy refusé, disant, qu’il en
        estoit desja sorty un, et qu’il n’avoit commandement que pour celuy-là; mais
        Bellaris monstrant la lettre qui s’addressoit à Bellimart, et la
        main du capitaine estant recogneue par tous ceux qui estoient à la
        porte, ils furent d’advis de le laisser sortir.</p>
        <p>Le sergent seul qui estoit opiniastre, et qui desiroit de faire sa
        charge exactement, ne le voulut faire sans un autre commandement, et
        ainsi remettant Bellaris entre les mains d’un soldat, luy ordonna de le
        mener vers le capitaine, et sçavoir de luy sa volonté. Le
        soldat, n’y manqua point; mais parce qu’il estoit encores matin, et que Bellaris
        et le soldat, disputans à la porte de la chambre du capitaine,
        l’esveillerent, il se mit en si grande colere contre le sergent, qu’il
        le menaça de le faire chastier, pour luy apprendre de laisser
        sortir ceux qui portoient lettres de luy; et tournant la teste de l’autre
        costé du lict, il se rendormit d’aussi
        bon sommeil qu’il avoit faict de toute la nuict.</p>
        <p>Ainsi Bellaris sortit du chasteau, et prenant le chemin de Gergovie,
        usa de si grande diligence qu’il sembloit qu’il eust des aisles aux
        pieds; mais cependant son maistre estant arrivé avant que luy
        et trouvant l’hostellerie, il alla frapper à la porte de la chambre
        de Cryseide qui, ne dormant que d’un fort leger sommeil, l’ouyt
        incontinent et appella Clarine pour sçavoir que c’estoit. Elle
        qui d’autre costé vivoit avec une grande peine, se jetta à
        bas du lict, mettant sa robe sur ses espaules, courut ouvrir la porte, du
        commencement n’ayant pas encore les yeux bien ouverts: Tu sois le bien
        venu, Bellaris, luy dit-elle, nous t’avons longuement attendu. Et
        Cryseide impatiente luy demandant qui c’estoit: C’est, dit-il, madame,
        Bellaris qui veut entrer. – Et laissez le venir vistement, dit
        Cryseide, peut-estre nous apportera-t’il quelques bonnes nouvelles. –
        Ouy, madame, dit Arimant, je vous en apporte de fort bonnes. Cryseide
        oyant et recognoissant ceste voix: Mon Dieu, dit-elle en sursaut, et
        se relevant sur le lict, c’est là la voix d’Arimant! Et tirant
        le rideau, elle le vit qu’il s’estoit
        desja mis à genoux au chevet de son lict.</p>
        <p>Jugez, madame, quelle surprise fut celle-là et quel excez de
        contentement! Il fut bien tel que luy jettant les bras au col, et
        joignant sa bouche à la sienne, elle y demeura si longuement
        qu’il sembloit qu’elle eust perdu le souvenir de s’en oster. Quant au
        chevalier, il estoit si plein de joye de voir sa chere Cryseide entre
        ses bras, qu’il la serroit de sorte contre son estomac, qu’il <pb n="449"/>
        sembloit qu’il la voulust estouffer. Clarine ayant refermé la
        porte y estoit accourue, et les regardant et considerant ensemble, demeuroit
        immobile, si ravie d’admiration, qu’elle ne sçavoit si c’estoit
        songe ou verité. Et apres avoir demeuré quelque temps de cette
        sorte, elle alla ouvrir les fenestres, et puis s’en revint vers eux qu’elle trouva
        encore embrassez et ravis. Alors craignant presque qu’ils ne mourussent
        d’aise, les esveillant, elle les contraignit de reprendre haleine, et
        de se separer pour quelque temps; mais incontinent apres, se
        reprenant, ils ne pouvoient se saouler de se baiser et de se caresser.
        Et c’est sans doute qu’ils n’eussent pas finy si promptement, n’eust
        esté qu’ils ouvrent heurter à la porte de la chambre.
        Clarine les en advertit, qui ne fut pas un petit trouble, et pour l’un et pour
        l’autre, ne se pouvant imaginer que quelqu’un qui ne fust pour leur
        nuire, vinst à ces heures les trouver.</p>
        <p>Arimant se releva, et mettant la main sur son espée, s’en va
        à la porte pour l’ouvrir. Ce fut bien la plus grande surprise pour le chevalier
        qu’il eust encore eue, car il se vit Bellaris au devant, lorsqu’il
        l’esperoit et qu’il y pensoit le moins: 0 dieux! s’escria-t’il,
        est-ce bien toy, mon amy? – C’est moy, dit-il, seigneur, moy, dis-je,
        que les dieux ont voulu delivrer, afin que je vous puisse rendre encore
        quelque bon service. – 0 dieux! dict le chevalier, vueillez par vostre
        bonté moderer ces bon-heurs par quelque legere fortune, car en
        voicy trois trop grands pour estre continuez: voir Cryseide en
        liberté, en bonne santé, et entre mes mains; me voir sorty de prison, et en
        fin te pouvoir embrasser, mon amy, lors que je pensois t’avoir perdu pour si
        long-temps. A ce mot, le prenant par la main, il le mena vers Cryseide,
        et luy raconta ce qu’il avoit faict pour se sauver, et l’extreme peril
        où il s’estoit mis. Et lors qu’elle et le chevalier vouloient
        entrer sur les remerciemens, il les interrompit, disant: Laissons ces
        paroles, seigneur, je suis plus obligé de vous servir que je ne
        le pourray jamais faire, et ne perdez point le temps qui vous doit estre
        si cher. Je crains que l’on ne vous suive; sortons de cette ville, et
        faisons chemin, à loisir je pourray vous raconter comme je suis eschappé.</p>
        <p>Cryseide jugeant qu’il disoit vray, s’habilla en si grande diligence,
        que les chevaux à peine furent prests, qu’elle estoit desja au
        bas de l’escalier pour faire voyage. Arimant la mit à cheval et
        Bellaris Clarine; et apres avoir bien contenté leur hoste, <pb n="450"/>
        Arimant prit le cheval de son fidelle Bellaris, et ainsi se mettent en chemin
        avec leur guide, qui desja s’estoit grandement affectionné
        à Cryseide, tant pour sa douceur naturelle qui la faisoit aymer de tous ceux qui la
        voyoient, que pour la libéralité dont elle usoit envers luy.</p>
        <p>Au sortir de Gergovie, ils marcherent assez viste, mais s’estans un peu
        esloignez, ils allerent plus lentement à cause de Bellaris qui
        estoit à pied, et qui par les chemins leur alloit racontant le moyen par lequel
        il s’estoit eschappé, non pas sans les faire rire de l’extreme
        frayeur qu’il avoit eue, quand le sergent luy refusa de sortir, et de quelle
        diligence il avoit marché lors qu’il ne fut plus à la veue du chasteau.</p>
        <p>Ils finirent de cette sorte la premiere journée avec tous les
        plaisirs que des personnes ayans eu semblables fortunes pouvoient recevoir, les
        ayans eschappées, et s’estant levez de grand matin, passerent
        les grandes montagnes de Cemmenes, et sur la fin de la journée,
        l’espouvantable Selve qui se nomme le Bois noir, et arriverent fort
        tard à Viveros, fuyant tant qu’il leur estoit possible les
        grandes villes et les grands chemins, afin de decevoir ceux qui peut-estre les suivoient.</p>
        <p>Mais il leur advint comme à ceux qui pensans eviter l’embuche,
        laissent leur droit chemin pour donner dedans. Car le capitaine qui avoit en
        garde Arimant, lors qu’il fut adverty qu’il s’estoit sauvé,
        prenant avec luy sept ou huict des siens, se resolut de les suivre, et au pis
        aller d’en donner luy-mesme les nouvelles à Bellimart, parce
        qu’il creut que sans doute ils iroient à Lyon, ou pour s’embarquer, ou
        pour prendre le chemin des Helveces. Et parce qu’ils sçavoient, comme
        personnes du pays, les sentiers plus courts, ils les avoient devancez,
        et ce soir estoient desja logez dans le mesme logis où Arimant
        et sa troupe s’alloient reposer.</p>
        <p>Le capitaine recogneut incontinent Bellaris, et s’asseurant qu’ils
        estoient ensemble, il advertit tous ses gens pour le surprendre au
        mesme qu’il mettroit pied à terre; mais ils rie le peurent
        faire si secrettement, que Bellaris, qui marchoit tousjours avec soupçon,
        ne se prit garde de leurs mouvemens. Et parce qu’il avoit tousjours
        accoustumé d’aller devant chercher le logis, et puis s’en
        retournoit querir son maistre, apres avoir parlé à l’hoste, et sceu
        qu’il y avoit assez de place; Je m’en vay donc, dit-il, tout haut, faire venir mon
        maistre et sa troupe. Le capitaine <pb n="451"/> qui estoit dans une
        chambre voisine, tout prest à se saisir de luy, l’oyant ainsi
        parler, ne se voulut descouvrir, pensant les prendre tous deux en un coup. Mais
        le prudent Bellaris revenant vers son maistre: Seigneur, luy dit-il,
        sauvons-nous, le capitaine nous attend en ce logis.</p>
        <p>Arimant fut grandement surpris. Toutesfois, considerant le peu de temps
        qu’il avoit à prendre party, il fut d’avis que Cryseide et
        Clarine s’y en allassent loger avec le guide, et trouvassent quelque excuse de leur
        voyage, et que le lendemain elles prinssent le chemin de Vienne, et luy
        aussi; et que pour sçavoir par où ils passeroient, ils
        mettroient des brisées par tous les carrefours qu’ils rencontreroient, et que
        celuy qui arriveroit le premier à Vienne, iroit loger de l’autre
        costé du Rhosne, au logis le plus proche du pont, et y attendroit les autres.
        Ils vouloient dire d’avantage, mais il leur sembla d’ouyr des chevaux
        qui venoient le long du pavé, qui fut cause que Cryseide poussa
        son cheval avec Clarine et la guide d’un costé, et Arimant de
        l’autre, avec son fidele serviteur. </p>
        <p>Le chevalier à la faveur de la nuict et des grands bois se sauva
        aysément, quoy que le capitaine le cherchast plus de quatre ou
        cinq heures dans les bois, et le troisiesme jour arriva dans Vienne à
        bonne heure, et s’alla loger en une hostellerie qui estoit au bout du pont.
        Le soir, s’enquerant des nouvelles, il sceut de son, hoste que le roy
        Gondebaut estoit en on revenu de la Gaule Cisalpine, chargé de
        victoires et de despouilles, mais qu’à son retour il avoit receu
        un signalé desplaisir, à cause d’une prisonniere Italienne,
        de laquelle il devoit estre grandement amoureux, et qui s’estoit sauvée, sans
        que, quelque diligence qu’on y eust sceu mettre, on eust jamais peu
        sçavoir quelle estoit devenue. Et pour tesmoignage de ce que je dis, continua
        l’hoste, l’on a fait publier aujour-d’huy une declaration du roy pour
        ce subject, que je vous veux faire voir. Et se faisant apporter un
        grand papier en façon de placard, il leut qu’il estoit tel.</p>

        <milestone type="space"/>
        <p>Gondebaut, fils de Gondioch, roy des Bourguignons, seigneur des
        Sequanois, Lingones, Vellaunodonnois, Ambarres, Heduois, Catalauniques,
        Mauriciens, Matisques, Alexens, Allobroges, Basileens, Latobriges,
        Sebusiens, Secusiens, Secusienses, Valromains, Sedunois, Augustes,
        Salasses, Centrons, Bramovices, Ebroduntiens, <pb n="452"/> Segovellaniens,
        Galloligures, dominateur des Alpes Semproniennes, Jouiennes, Pennines,
        Coties, Sebatiennes, Maritimes, etc.</p>
        <milestone type="space"/>
        <p>A tous ceux à qui nostre present vouloir sera cogneu, salut.</p>
        <p>D’autant qu’il n’y a rien qui offence plus un courage genereux, ny qui
        luy donne un plus juste desir de vengeance que l’ingratitude, et la
        trahison et qu’à nostre grand regret, au retour de nos longs,
        glorieux, et perilleux voyages, nous avons esté advertis que Cryseide,
        l’une de nos prisonnieres, et celle à qui nostre bonté s’estoit
        pleue de faire plus de graces et de faveurs, s’estoit ingratement sauvée de nos
        gardes. Ce qu’elle n’aurait peu faire sans le conseil, et l’assistance
        de quelque personne à nous peu affectionnée, et qui perfidement l’auroit
        enlevée au mespris de nostre puissance et authorité royale.</p>
        <p>A ces causes, et plusieurs autres à ce nous mouvants, et par
        l’advis     de nostre Conseil, pour chastier telles
        ingratitudes et trahisons avons declaré et promis, par le Grand
        que nous adorons, par l’ame de nostre tres-honoré pere, et par la
        majesté de nostre couronne, que quiconque nous fera r’avoir ceste ingrate
        Cryseide, nostre fuitive prisonniere, ou qui nous declarera celuy qui a
        esté cause de sa fuite, ou qui perfidement a tenu main,
        donné ayde ou faveur à la faire evader, de quelque qualité, gent, ou
        condition qu’il soit, Nous luy ferons telle grace qu’il nous voudra demander, sans que,
        pour quelque sujet que ce puisse estre, nous contrevenions ou
        permettions jamais estre contrevenu à nostre parole, promesse et
        serment. Si ordonnons à tous nos Comtes et Officiers de faire
        publier ces dites lettres par toute l’estendue de nos estats.</p>
        <p>Donné en nostre royale ville de Lyon, aux Ides de Juillet. Et de nostre regne le deuxiesme.</p>
        <milestone type="space"/>
        <p>Arimant, oyant lire ceste declaration, entra en grande peur que
        Cryseide ne fust recogneue en entrant dans la ville, mesme que l’hoste
        en continuant son discours, luy dit que le roy avoit mandé par
        tous les passages des ponts, des ports et des entrées des villes, des
        personnes qui la recognoissoient. Cela fut cause que quelque temps apres il tira
        Bellaris à part, et luy commanda de chercher en diligence des habits
        d’homme pour la desguiser, et Clarine aussi, et soudain qu’il les
        auroit recouvrez, qu’il s’en allast sur le chemin par lequel elles
        devoient venir, pour les eh advertir, et les faire habiller avant que
        d’entrer dans la ville. <pb n="453"/></p>
        <p>Le fidele serviteur, aussi tost qu’il fut jour, ne manqua point
        à ce qu’il luy avoit ordonné, et ayant trouvé assez
        promptement ce qui luy estoit necessaire, s’alla mettre sur le chemin pour les attendre,
        cependant qu’Arimant, faisant venir quelques habits plus honnestes que
        ceux qu’il avoit de Bellaris, se vestit
        un peu plus proprement qu’il n’estoit pas.</p>
        <p>Mais la Fortune qui n’estoit point encore lasse de travailler ces
        genereux amans, et qui vouloit de plus grandes preuves de leur amour et
        de leur courage, ordonna qu’à l’heure mesme que Bellaris avoit
        rencontré Cryseide, et qu’elle remercioit les dieux de ce
        qu’Arimant estoit arrivé sans aucun mal dans Vienne, le roy Gondebaut
        allant à la chasse, et piquant apres un cerf, vint passer aupres d’elle avec cinq
        ou six seulement qui le suivoient. Et parce qu’il prit garde qu’au
        mesme temps qu’elle l’avoit apperceu, elle s’estoit retirée dans
        un buisson voisin, et s’estoit esloignée du chemin, il la suivit
        par curiosité. Mais Bellaris le recognoissant d’abord, se jetta
        à corps perdu dans un vallon, ce que Cryseide ne peut faire, ny Clarine aussi,
        pour estre à cheval, de sorte que le roy l’ayant atteinte, et la
        voyant vestue à la Gauloise, creut au commencement que ce fust
        quelqu’une du pays qui, pour estre seule, se fust retirée du grand chemin.
        Mais luy ayant demandé qui elle estoit, et où elle alloit,
        aussi-tost qu’elle ouvrit la bouche, il la recogneut, parce qu’encores qu’elle parlast
        assez bien la langue gauloise, elle avoit toutesfois quelques accents
        estrangers; et la regardant de plus pres, quoy qu’elle essayast de se
        cacher le visage: 0 dieux, dit-il, et voicy Cryseide! Et lors, se
        jettant en terre, il courut vers elle l’embrasser et la caresser: Et
        depuis quand, belle dame, continua-t’il, avez-vous pris cet habit qui
        vous deguise si fort? Et quel dieu vous a remis en mes mains,
        desquelles, pour m’affliger, quelque meschant demon vous avoit enlevée?</p>
        <p>La pauvre Cryseide, estonnée plus qu’il ne se peut croire de se
        voir en la puissance de celuy qu’elle avoit tant redouté, et
        tombée d’un si haut degré de contentement en si grand et cuisant ennuy, demeura
        quelque temps sans respondre. En fin voyant qu’il n’y avoit plus de
        moyen de se celer, elle se resolut tout à coup, et d’un courage
        extreme elle respondit: Vous me demandez, seigneur, depuis quand j’ay pris cet
        habit. Sçachez que c’est depuis que l’amour me l’a
        commandé. Et parce que vous appeliez meschant démon le dieu favorable qui m’avoit
        osté de vos mains, c’est luy <pb n="454"/> que je reclame, tant pour conserver son
        honneur, que pour vous faire recognoistre le tort qu’un si grand roy se
        faict de contrevenir non seulement aux loix de l’humanité, mais
        à celles de l’ordre de chevalerie que vous portez, qui vous commande de
        servir, assister et honorer les dames, et non pas les prendre
        prisonnieres et les retenir contre leur gre.</p>
        <p>Le roy, oyant ces libres paroles de Cryseide, et l’amour qu’il luy
        portoit ne voulant consentir qu’il fist ce qu’il cognoissoit estre du
        devoir de chevalier, il luy respondit: Si quelqu’un vous vouloit faire
        outrage, j’y mettrois et ma couronne et ma vie pour vous en empescher,
        mais en cecy, tant s’en faut que je vous retienne pour vostre mal,
        qu’au contraire je pretens que ce soit à vostre avantage et de
        tous les vostres. Elle vouloit repliquer, mais le roy qui estoit plein de
        contentement d’une si heureuse rencontre, et qui ne vouloit point
        entrer plus avant en ce discours, la prenant par les resnes de son
        cheval, la conduisit jusques au grand chemin, où ayant repris
        son cheval, il retourna à mesme temps à Lyon, plus content de
        cette prise qu’il n’avoit esté de toutes ses victoires passées. Et
        parce qu’il l’avoit faite à la chasse, et qu’il en estoit plus amoureux
        qu’il n’avoit jamais esté, il en fit de tels vers que depuis il
        faisoit souvent chanter par ceux de sa musique.</p>
    </div>
    <div class="contentci">
        <milestone type="space"/>
        <head type="chapitre">MADRIGAL</head>
        <h3>Chasse d’Amour.</h3>
        <milestone type="space"/>
        <p>Je m’en vay nuict et jour</p>
        <p>A la chasse d’Amour</p>
        <p>Mais chasse bien estrange</p>
        <p>Qui me deçoit et change</p>
        <p>En ce que je poursuis!</p>
        <p>Puis qu’ayant bien chassé, l’Amour veut que je soye</p>
        <p>Blessé, non le blesseur; chasseur, non, mais la proye.</p>
        <milestone type="space"/>
    </div>
    <div class="contentl">
        <p>Lors que Cryseide fut prise, Clarine se fust bien
        sauvée, si elle eust voulu, aussi bien que celuy qui leur servoit de guide, mais ne la
        voulant abandonner, elle la suivit volontairement. Et de cette sorte la
        triste Cryseide fut ramenée à Lyon, et remise avec les
        autres dames prisonnieres, mais avec une plus soigneuse garde <pb n="455"/> qu’elle
        n’avoit eu auparavant; quoy que le roy, qui veritablement avoit
        dessein de l’espouser, tant pour sa beauté que pour estre proche
        parente de la femme de Rithimer, sœur de l’empereur Anthemius, eust
        commandé qu’elle ne receust que toute sorte de service et de
        courtoisie, et le contentement qu’il receut de l’avoir trouvée
        fut tel, qu’il en fit faire des feux de joye et des resjouyssances si grandes
        que chacun s’en estonnoit.</p>
        <p>Cependant, Bellaris, s’estant sauvé à moitié
        deschiré des ronces, et cassé en plusieurs lieux des diverses cheutes qu’il avoit
        faites, s’en vint tout effroyé donner ces mauvaises nouvelles à son
        maistre, qui demeura si surprins d’estonnement, et si outré de douleur, qu’il
        ne sceut jamais luy dire une seule parole, mais s’abouchant sur un lict, y
        demeura jusques à la nuict, sans qu’il voulust jamais respondre
        à Bellaris, quelque parole de consolation qu’il luy peut dire. Apres,
        s’estant deshabillé, il se mit dans le lict sans vouloir manger,
        où il reposa fort pour toute la nuict. En fin le matin il appella Bellaris,
        et luy commanda de s’en aller à Lyon, et de sçavoir des
        nouvelles de Cryseide, et du traittement qu’on luy faisoit. Le fidele serviteur,
        quoy qu’il y eust beaucoup de danger pour luy, se desguisant le mieux
        qu’il pût, ne manqua point d’obeyr à ce qu’il luy ayoit
        commandé. Et d’abord qu’il fut arrivé, il n’eut pas beaucoup de peine de s’en
        enquerir, parce que toute la ville estoit pleine de Cryseide, et des
        faveurs que le roy luy faisoit, estans telles que l’on croyoit
        asseurément qu’il l’espouseroit, quoy qu’elle en fist beaucoup
        de difficulté, pour quelque occasion que l’on ne scavoit point
        ericores. Il revint incontinent vers son maistre, voyant mesme la grande
        difficulté qu’il avoit de parler à elle, resolu de le
        persuader de se retirer en Italie, puis qu’il n’y avoit pas apparence que se voyant
        servie, caressée et honorée d’un si grand roy, l’ambition
        d’estre royne ne luy fist perdre l’amour d’Arimant.</p>
        <p>Estant donc retourné à Vienne, il luy raconte tout ce
        qu’il-avoit appris, et apres luy remet devant les yeux la legereté des
        femmes, leur ambition, la douce flatterie d’estre royne, et la grande apparence
        qu’il y avoit qu’elle recevroit l’honneur que le roy luy vouloit faire.
        Qu’il le conseilloit de ne s’y point amuser d’avantage, et de se
        souvenir de l’ennuy que son pere auroit de sa perte, et que cela
        pourrait estre cause de sa mort, et de l’entiere, ruyne de sa maison;
        que de sejourner là d’avantage, il n’y avoit point de
        seureté, parce que ce jeune homme qui les avoit <pb n="456"/> servy de guide, les pourroit
        deceler et faire reprendre. Bref, que pour toutes raisons, il devoit se
        promptement retirer en sa maison, cependant qu’il le pouvoit faire.</p>
        <p>Arimant escouta Bellaris tant qu’il voulut parler, non pas pour
        consentir à son opinion, mais parce qu’il avoit l’esprit
        ailleurs. Et lors qu’il se fut teu: Bellaris, luy respondit-il, je ne m’esloigneray
        guere de ton advis, pourveu que tu fasses encores ce que je te diray.
        Retourne incontinent à Lyon, donne ce petit livre à
        Cryseide, et fay en sorte que tu en ayes response, et apres tu verras quelle resolution je
        feray. Le serviteur, qui aymoit son maistre infiniment, apres l’avoir
        asseuré de le faire, ou d’y perdre la vie, le supplia de ne
        vouloir donc point se, tant attrister, et de se souvenir que sa vertu l’avoit
        bien fait surmonter de plus grandes infortunes, et qu’il en devoit
        esperer encores autant, sans se donner entierement à la douleur.
        Et Arimant le luy ayant promis, il partit incontinent avec le petit livre,
        dans lequel le chevalier avoit marqué telles paroles.</p>
    </div>
    <div class="contentli">
        <milestone type="space"/>
        <head type="chapitre">LETTRE d’Arimant</head>
        <h3>à Cryseide.</h3>
        <milestone type="space"/>
        <p>Geste infortune aura-t’elle plus de pouvoir sur vous que
        toutes les autres? et pour l’ambition d’estre royne, serez-vous infidele? et
        moy, seray-je le plus trahy, et le plus malheureux de tous les hommes?
        Mandez-le moy afin que par ma mort je vous empesche d’estre parjure.</p>
        <milestone type="space"/>
    </div>
    <div class="contentl">
        <p>Bellaris ne pouvant trouver autre moyen de donner ce livre à
        Cryseide, que quand elle alloit au temple, se tint aupres du vaze de l’eau
        lustrale, comme il avoit fait l’autrefois. Et en mesme temps qu’elle
        tendit la main pour en prendre, il fit semblant de luy en vouloir
        donner et de l’autre main luy presenta le livre, qu’elle recogneut
        incontinent, et s’approchant plus pres de luy qu’elle pût, le prit si
        finement que personne ne s’en apperceut, et ne luy peust dire que ce
        mot: A demain. Cependant, sortant du temple, il s’en alla comme de
        coustume parmy la ville, où il apprit que veritablement le roy vouloit
        espouser Cryseide, qu’elle l’avoit refusé, que toutesfois il ne
        vouloit laisser de passer outre, <pb n="457"/> s’asseurant que quand il l’auroit
        espousée, elle changeroit d’opinion.</p>
        <p>Le lendemain, Cryseide ne manqua point de rendre le livre avec la mesme
        ruze à Bellaris, et luy dit en passant: Je mourray plustost. Il
        entendit bien ce qu’elle vouloit dire, et admirant l’amour et la
        generosité de ceste fille, s’en retourna vers son maistre auquel il fit
        entendre ce qu’il avoit appris, et les mesmes paroles qu’elle luy avoit
        dites, en luy donnant le livre, qui fut une si grande consolation pour
        Arimant, qu’il sembloit d’estre à moitié soulagé
        de sa peine. Et puis prenant le livre, il adjousta les lettres qui se trouverent
        estre telles.</p>
    </div>
    <div class="contentli">
        <milestone type="space"/>
        <head type="chapitre">RESPONSE de Cryseide</head>
        <h3>à Arimant.</h3>
        <milestone type="space"/>
        <p>Vous sçaurés plustost ma mort que mon
        changement. A ce coup je feray voir quelle resolution peut avoir une fille qui, vive ou morte, ne sera
        jamais qu’à vous. Faictes-en de mesme. </p>
        <milestone type="space"/>
    </div>
    <div class="contentl">
        <p>Et bien! dit alors Arimant, me peux- tu conseiller,
        Bellaris, d’abandonner une personne qui prend une telle resolution pour moy? –
        J’avoue, respondit-il, que je l’admire, et que sa vertu a
        surpassé mon opinion. Mais, seigneur, que pretendez-vous de faire et quel moyen vous
        reste-t’il de la pouvoir secourir? La force de ce roy est trop grande,
        et son amour trop violente, pour donner place à quelque espoir;
        et le danger est si grand pour vous de vous arrester icy, que je vous tiens
        pour perdu si vous le faictes. – Ne te soucie, Bellaris, dit alors
        Arimant, j’ay pensé un moyen pour la sauver qui me reussira sans doute.</p>
        <p>Et deslors mettant ordre à son depart, il s’en alla le lendemain
        à Lyon, où il arriva expressement sur le soir, et s’en alla loger
        en une hostellerie la plus retirée qu’il peust choisir. Et là,
        par le moyen de Bellaris, il apprit encores la continuation des mesmes nouvelles, et de
        plus, que le lendemain le roy s’en alloit faire un sacrifice au tombeau
        des deux Amants, en esperance qu’ils luy seroient propices envers le
        grand. Tautates, pour changer le cœur de Cryseide, et la faire
        consentir à ce qu’il desiroit. Et que pour le rendre plus solemnel, il
        vouloit qu’elle y assistast, et toutes les autres dames prisonnieres. <pb n="458"/></p>
        <p>Arimant fut fort aise de cette nouvelle et luy sembla que c’estoit un
        bon augure pour luy, qu’il se fust rencontré à cette
        occasion, II ne manqua donc point de se tenir prest le lendemain. Et cependant, le roy
        ne cessoit de rechercher cette belle fille, luy representant tout ce
        qui pouvoit la persuader de luy complaire. Mais elle, plus ferme en sa
        resolution qu’on rocher contre les flots de la mer, ne peut jamais
        estre esbranlée. Cela fut cause qu’il pensa, avant que de venir
        à la force, de recourir au secours de Tharamis, et par sacrifices, obtenir
        de luy cette grace de changer le cœur de cette genereuse fille. Et
        parce qu’il la pria d’y vouloir assister, elle y consentit librement:
        M’asseurant, dit-elle, que si ce dieu Tharamis est juste, il vous
        ostera la volonté de faire une si grande injustice.</p>
        <p>Le lendemain le sacrifice estant prest à se faire, il la fit
        monter dans un somptueux chariot, la contaignit de porter la couronne royale,
        et la fit suivre pompeusement par toutes les autres ses compagnes,
        comme si desja elle eust esté royne des Bourguignons, pensant
        avec telles grandeurs esbranler sa constance. Elle estoit veritablement
        tres-belle, mais cette parure ne donnoit pas un petit esclat à
        sa beauté, encores que le desplaisir qu’elle avoit en son ame
        parust et en son visage, et en toutes ses actions. Le roy estoit aupres d’elle, si
        content de la voir avec cette couronne, qu’il luy sernbloit qu’elle
        fust desja sa femme. Ils passerent tout le long de la ville, et
        vindrent jusques à Pierre-Cyse, où estoit la sepulture
        des deux Amants, et où le sacrifice se devoit faire.</p>
        <p>Lors qu’il arriva, les gardes firent faire place au roy, et Cryseide et
        foutes les autres dames mirent pied à terre pour monter, dans
        l’eschaffaut qui leur estoit preparé, pour mieux voir les
        ceremonies. Soudain les sacrificateurs arrivent, les victimaires conduisent les
        taureaux blancs, et les vacies s’approchans le plus pres qu’ils peurent
        du tombeau, font signe de donner le coup aux victimes: elles tombent
        du premier coup en terre du coste droict, et soudain leur mettant le
        couteau dans le gosier, en tirent le sang, duquel ils arrousent le feu,
        qui estoit allumé pres du tombeau des deux Amants, puis le
        tombeau mesme, et enfin le roy, les dames, et le reste du peuple. Apres, les
        victimes sont ouvertes, les entrailles recherchées, et
        trouvées bien entieres, et telles que tous les presages en estoient tres-heureux,
        dequoy le roy tres-aise, et le disant à Cryseide, pour
        tesmoignage que les dieux avoient agreable leur alliance. <pb n="459"/></p>
        <p>Elle, qui jusqu’alors avoit esperé en la justice de ce Dieu
        incogneu, et qu’il donneroit cognoissance en quelque sorte du contraire, se
        voyant frustrée de son attente, ne scavoit plus à quoy
        recourre sinon au desespoir. Et en ceste resolution, elle feignit de vouloir
        elle-mesme recognoistre les entrailles des victimes, et demanda qu’on
        luy permist de s’en approcher. Le roy qui estoit tres-asseuré du
        rapport des vacies, en fut tres-aise, pensant que cette veue ne pouvoit
        que luy persuader ce qu’il desiroit, par la cognoissance qu’elle auroit
        de la volonté des dieux. Et ainsi, luy faisant ayder à
        descendre, elle vint sur lel ieu du sacrifice, se fit monstrer curieusement le foye, le
        cœur, et le reste des parties nobles. Et cependant que les
        sacrificateurs s’amusoient: à les luy faire bien voir, elle se
        saisit du couteau encore sanglant, duquel on avoit esgorgé les
        victimes, et puis s’encourant vers le tombeau des deux Amants, se prit à l’un
        des coings; et lors, haussant le couteau, avec un visage tres
        asseuré, elle dit fort haut: Voy-tu, magnanime prince, ce couteau que je tiens
        en la main? C’est pour me le mettre dans le cœur si quelqu’un se
        hazarde de me vouloir prendre à force.</p>
        <p>Et lors, tournant la poincte contre son estomac, elle continua en cette
        sorte: Dieu me soit tesmoing, grand et invincible roy, si je n’estime
        et n’admire tout ce qui est en ta personne, et tout ce qui procede de
        toy. Je te voy chery, et favorisé des dieux, aymé de tes
        subjects, honoré de tes voisins, et redouté de tes ennemis; je
        recognois en toy une prudence en toutes tes actions, une generosité en toutes tes
        entreprises, une justice pour chacun, et une amour particuliere envers
        moy, qui m’oblige non seulement à t’admirer, et à te
        servir, comme le reste de l’univers, mais à t’aymer et estimer autant qu’il m’est
        possible. Si donc j’ay la cognoissance de toutes ces choses, et celle
        aussi de l’honneur qu’il te plaist de me faire, de m’unir à ta
        majesté par les liens d’un avantageux mariage, ne faut-il pas confesser que ce
        qui m’en oste la volonté, doit, avoir une grande puissance et sur mon
        affection, et sur mon devoir? S’il te plaist donc, seigneur, avoir
        ceste consideration devant les yeux, je veux esperer que non seulement
        tu me pardonneras si je fais quelque chose qui te desplaise, avec ceste
        asseurance que si je pouvois autrement disposer de moy, je le ferois
        à ton contentement, encore plus prompte
        ment que tu ne le me sçaurois commander.</p>
        <p>Mais sçache, ô grand roy, qu’estant’ à peine sortie
        de l’enfance, <pb n="460"/> les dieux voulurent que j’aymasse un chevalier. Je dis que
        les dieux le voulurent, car si ce n’eust esté par le vouloir des
        dieux et qu’ils ne l’eussent escrit dans l’ordre infaillible du destin, c’est
        sans doute qu’il y auroit long-temps que cette affection seroit perie,
        pour les grandes et incroyables traverses que la Fortune nous a
        données. Au commencement, les parens qui avoient puissance sur
        nous; depuis, Rithimer, que tu sçais estre si puissant; et en fin tes
        armes, qui non seulement m’osterent la liberté, mais m’arracherent, je
        puis dire, d’entre les bras de mon mary, tel puis-je nommer celuy auquel
        j’ay promis mariage, prenant la nopciere Juno et Hymen, pour tesmoings
        de nos promesses reciproques, et pour justes punisseurs de celuy qui
        manqueroit à ces serments.</p>
        <p>Que si je ments en ce que je dis, je prie ces deux fidelles Amants qui
        reposent en ce tombeau, et desquels les ames jouyssent avec les dieux
        du loyer de leur fidelle amitié, qu’ils me punissent plus
        rigoureusement qu’autre que la justice divine ait jamais chastié; mais
        aussi, si je dis vray, je les conjure par ceste inviolable amour qu’ils
        se sont portée, de vouloir monstrer en toy leur puissance, en obtenant des dieux
        qu’ils te changent le courage et te divertissent ailleurs la pensée.</p>
        <p>Et toy, ô grand et genereux prince! sois certain qu’il ne reste
        plus sur moy que la force, à laquelle, si tu en veux user, ce que je
        ne croy point de ta magnanimité, je m’y opposeray avec ce couteau duquel
        je chasseray ceste ame de mon corps, et ne laisseray en ta puissance que
        ce cadavre froid et sans vie. Mais s’il est vray que tu me fasses
        l’honneur de m’aymer, et que tu sois encores ce grand roy, qui as fait
        trembler l’Italie au bruit de tes armes, je dis cette Italie, qui
        autresfois a sousmis tout l’univers sous les siennes, fay-le voir
        aujourd’huy, en me rendant non seulement la liberté, mais me
        redonnant à celuy à qui je suis, et duquel je ne puis estre
        separée que par la mort. Tu acquerras ainsi le nom de juste, en rendant possesseur de son
        bien celuy qui en a esté despouillé injustement, et le
        tiltre de magnanime, en te surmontant toy-mesme, toy; dis-je, qui jusques icy,
        as esté invincible. Si tu ne le faits, attends, ô Roy! la
        vengeance asseurée des dieux qui te regardent à cette heure du Ciel, pour voir comme
        tu te comporteras en cette action, pour luy donner ou chastiment ou loyer!</p>
        <p>Et vous, continua-t’elle, se tournant contre le tombeau, o parfaictes
        ames, qui avez ressenty, cependant que vous viviez, <pb n="461"/>
        peut-estre les mesmes infortunes qui me travaillent, compatissez
        à mon mal, et ne permettez point qu’aujourd’huy, devant une si solemnelle
        assemblée, j’embrasse en vain vostre
        tombeau, et que je vous reclame sans secours.</p>
        <p>Ainsi acheva Cryseide, et embrassant de nouveau le coin de la
        sepulture, elle tenoit de l’autre main le couteau contre son estomach,
        prest à s’en donner dans le cœur, si elle voyoit que quelqu’un
        la voulust arracher de là.</p>
        <p>Toute l’assemblée demeura infiniment estonnée, oyant et
        voyant la resolution de cette fille, mais sur tous le roy se trouva confus de cet
        accident, parce qu’il estoit vray que ce sepulchre des deux Amants
        estoit un asyle pour tous ceux qui s’y retiroient, et qui recevoient
        outrage en ce qui estoit de l’amour, et si religieusement
        observé que le pere ny la mere mesme n’en pouvoient retirer leurs enfans, quand ils
        en tenoient l’un des coins. Le roy qui n’eust jamais imaginé que
        Cryseide s’en fust voulu servir, ny seulement, pour estre estrangere,
        qu’elle le sceust, n’y avoit point pensé, mais la voyant en cet
        estat, il ne sçavoit à quoy se resoudre: de laisser cette fille
        en liberté, il ne le vouloit point, de rompre les privileges de cet asyle, il ne
        l’osoit, fust qu’il craignit le chastiment des dieux, ou qu’il
        redoutast le tumulte du peuple. Enfin, ayant quelque temps
        consideré et debattu en soy-mesme, il se resolut de la ravir de là, sans
        avoir esgard ny au lieu ny à l’assemblée, s’asseurant, sur les
        forces qui estoient autour de luy, qu’il contiendroit le peuple en son devoir, et
        que pour ce qui estoit des dieux, il les adouciroit par des sacrifices,
        et par toute sorte de devoirs. </p>
        <p>En cette deliberation, il s’avança pour l’aller prendre
        luy-mesme, et elle, le voyant venir, se fust donné à l’heure mesme du
        couteau dans le sein, si tous les vacies en s’eslevant ne se fussent opposez au roy,
        luy remonstrant ce qui estoit de leurs franchises, lesquelles ne
        pouvoient estre violées par un prince si juste et craignant les
        dieux. Mais son amour qui estoit encores plus forte que toutes ces
        considerations, l’eust sans doute porté contre son devoir, si
        Arimant, qui s’estoit trouvé à ce spectacle, et qui ne pouvoit
        presque contenir les larmes de compassion de veoir Cryseide en cette extremité,
        fendant la presse en despit des gardes, ne se fust jetté entre Cryseide
        et le roy, et mettant un genouil à terre, ne luy eust dit: Seigneur,
        je me viens presenter à ta Majesté, asseuré sur ta
        promesse et sur ton serment, et desquels <pb n="462"/> je te fais voir l’escriture, dit-il, luy
        monstrant sa declaration qu’il avoit en la main, pour recevoir la grace
        que tu as promise à celuy qui te dira qui fut cause que ceste genereuse
        fille (monstrant Cryseide) eschappa de tes gardes. – Estranger, dit le
        roy, qui estoit tout troublé, je n’ay jamais rien promis que je
        ne tienne. Declare le coulpable, afin que je le fasse punir, et demande la
        grace, afin que tu l’obtiennes. – Seigneur, dit alors Arimant, en se
        relevant, le coulpable est icy en ta presence, et tu pourras
        aisément le chastier, car c’est moy. – C’est trop, reprit incontinent le roy, et
        comment as-tu la hardiesse de te presenter devant mes yeux? – Pour la
        seule esperance, dit-il, de la grace que je te veux demander, et ne
        croy point, seigneur, que ce soit, ny ‘ma vie, ny l’amoindrissement de
        quelque peine que je te vueille requérir, mais seulement qu’en
        observant ta parole à laquelle tu es obligé par le Grand
        que tu adores, par l’ame de ton pere de glorieuse memoire, et par la majesté de
        ta couronne, tu m’oc-troyes une autre grace que je te demanderay.</p>
        <p>Le roy demeura estonné de la resolution de cet homme, et
        s’estant reculé un pas ou deux: Estranger, luy dit-il, n’es-tu point
        hors du sens de parler de cette sorte? ou comment peux-tu avoir esté la
        cause que Cryseide se soit sauvée? – Seigneur, répliqua-t-il,
        je m’appelle Arimant, et suis cet heureux chevalier que cette belle fille a dit
        avoir tant aymé et aymer encores. Je fus pris quand elle fut faicte
        prisonniere, et ma fortune fut en cela telle que je fus conduit
        prisonnier aupres de la ville de Gergovie, où je trouvay le
        moyen de luy faire sçavoir de mes nouvelles. Elle qui pensoit que je
        fusse mort, soudain qu’elle sceut que j’estois en vie, delibera de se sauver et de
        me venir ayder à sortir du lieu où j’estois detenu; elle
        executa sa deliberation, et fut depuis cause de me mettre en liberté. Tu
        vois donc, seigneur, que veritablement je suis cause qu’elle s’est
        sauvée, et que me declarant à toy, tu es obligé pour n’estre
        parjure, de m’accorder la grace que tu m’as promise. Le roy, d’un costé
        estonné de ceste resolution, de l’autre, offencé, en ce qu’il luy sembloit
        d’estre mesprisé par cet estranger: Ouy, dit-il, il est vray; je te
        dois faire la grace, demande-la, et te prepare au supplice de ma juste
        indignation. – Seigneur, reprit alors Arimant, je n’ay jamais moins
        espéré d’un si grand roy que tu es. C’est pourquoy
        librement je me remets entre tes mains, sans craindre ny tes supplices, ny tes
        tourments, pourveu qu’auparavant je voye effectuer la grace que je-te
        demande. – <pb n="463"/> Or sus, dit le roy, demande hardiment; je te
        promets de te l’accorder par les mesmes serments ausquels je me suis
        desja obligé. – Seigneur, repliqua alors Arimant d’une voix plus
        haute, je te demande en grace que Cryseide que je voy là embrasser le
        tombeau des deux Amants, et qui maintenant est ta prisonniere, soit remise en
        liberté, et renvoyée par toy en toute asseurance à
        ses parens, sans que ny toy, ny autre quelconque luy puisse faire force, ny la retenir
        contre sa volonté. – O dieux! s’escria le roy, quelle
        malheureuse journée est celle-cy pour moy! Faut-il donc que moy-mesme je
        sois cause de mon mal et que pour l’avoir imprudemment promis, je doive
        estre parjure, ou vivre le plus miserable prince de l’univers?</p>
        <p>Et là, demeurant quelque temps sans parler, en fin
        enflammé d’extreme colere, et ayant honte qu’en la presence de tout le peuple, on le peust
        accuser d’avoir rompu sa foy, il resolut de la maintenir, mais de
        saouler son courroux sur Arimant. Et pource, les yeux enflammez de
        furie Je déclare, dit-il, que Cryseide est libre, et deffends
        sur peine de ma disgrace, qu’il y ait personne si hardie de luy faire desplaisir,
        jurant sur l’ame de mon pere que le premier qui y contreviendra n’aura
        jamais ny grace ny pardon de moy. Et lors se tournant vers Arimant: Et
        bien! estranger, es-tu content de moy? – Ouy, seigneur, dit-il, plus
        qu’homme du monde. Alors se tournant vers ses solduriers: Prenez-le,
        dit-il, ce hardy mespriseur de mon courroux, et qu’on le mette aux
        supplices, jusques à ce qu’il meure, afin que les autres
        temeraires comme luy apprennent à son exemple à redouter les traicts de mon ire.</p>
        <p>Arimant alors, d’un visage joyeux, tendit les bras aux liens, et
        seulement se tournant vers Cryseide, qu’il vit pleurer: Ne troublez
        point, madame, je vous supplie, luy dit-il, le repos de mon ame par vos
        pleurs, et croyez que mes jours ne sçauroient jamais estre mieux
        employez, qu’en donnant à vous la liberté, et vous aux
        vostres. Cryseide alors se jettant en terre: O liberté! s’escria-t’elle, trop
        cherement vendue, pourquoy ne puis-je avec une eternelle prison te
        conserver la vie, que ton affection te fait perdre au plus beau de ton
        aage? Mais va seulement, Arimant, je te suivray bien-tost, et puis que
        je suis en liberté, je feray cognoistre que je scay aussi bien
        mourir pour te suivre, que toy pour me sauver l’honneur.</p>
        <p>Cependant qu’elle parloit ainsi, et qu’ Arimant la conjuroit <pb n="464"/>
        par leur amour, de vivre autant qu’il plairoit aux dieux de prolonger
        ses jours, on achevoit de luy lier les bras avec de cruelles chaisnes.
        Et le peuple, esmeu de la constance du chevalier et de la compassion de
        Cryseide, souspiroit et pleuroit la separation d’une si belle
        amitié, lors que Bellimart se trouvant avec le roy en ce sacrifice, et oyant
        parler Arimant, le recogneut pour son prisonnier, et de mesme aussi le
        capitaine qui l’estoit venu advertir qu’il s’estoit eschappé. Et
        voyant que si Gondebaut le faisoit mourir, il perdroit toute esperance de
        rançon, il s’advança, et dit au roy: Que ce n’estoit pas
        pour contrevenir à sa volonté, parce que tout ce qu’il avoit
        estoit en la disposition de sa Majesté, mais seulement pour ne laisser perdre
        son droict sans le luy representer, qu’il le supplioit de surseoir
        l’execution de mort contre cet estranger, jusques à ce qu’il luy
        peust faire entendre la raison qu’il avoit de s’en plaindre.</p>
        <p>Et le roy luy ayant permis, il luy represente la peine qu’il avoit eue,
        et les hazards qu’il avoit encourus en ses perilleux voyages aupres de
        sa personne, le fait souvenir des lieux où il a esté
        employé, et des services plus signalez qu’il luy a rendus, raconte les blesseures
        honorables qu’il en a rapportées, et en fin de toutes ces
        choses, luy dit-il, seigneur, je n’en ay eu autre advantage que ce seul estranger,
        lequel estant mon prisonnier, et s’estant sauvé, je retrouve
        icy. Mais si l’arrest de sa mort s’en ensuit, je perds tout ce que la fortune
        m’avoit donné, et ne pense pas, seigneur, que ce soit peu de
        chose, car il est le premier de la province des Lybicins, et son pere qui n’a que
        ce seul enfant, tellement eslevé en credit qu’il n’y a que luy
        seul en toute la Gaule Cisalpine, de qui ce grand soldat Rithimer ait quelque apprehension.</p>
        <p>A peine eut-il achevé ces paroles que Bellaris, le fidele
        serviteur, ne sçachant quel estoit le dessein de son maistre, et accourant en
        ce lieu comme presque tout le reste du peuple de la ville, et ayant esté
        informé de ce qu’il avoit fait pour sauver Cryseide, esmeu d’une
        affection extreme de retirer encores son maistre de ce peril, par la
        perte de sa propre vie, se vint jetter aux pieds de Gondebaut si
        inopinément qu’il l’empescha de respondre à Bellimart,
        pour ouyr ce que ce jeune homme luy vouloit representer.</p>
        <p>Et lors qu’il vit que le roy l’escoutoit, il commença de cette,
        sorte: Seigneur, qui t’es aujourd’huy acquis le tiltre du prince de la foy,
        par l’acte que toute ceste grande assemblée t’a veu faire
        <pb n="465"/> en ceste occasion, je me jette à tes genoux, pour te supplier de
        n’estre moins observateur de ta parole envers moy, que tu l’as esté
        envers ce chevalier, dit-il, monstrant Arimant. – Estranger, dit Gondebaut, ny
        toy ny personne vivante ne me reprochera jamais que je contrevienne
        à ce que je promets. – Seigneur, reprit Bellaris, ainsi puissent les
        dieux augmenter ta couronne comme cette action te rend digne d’estre
        monarque de toute la terre.</p>
        <p>Et lors se relevant, il continua ainsi: Tu as promis, ô grand
        roy, de donner une grace à celuy qui te diroit qui a aydé ou qui
        a tenu la main à faire sauver ceste estrangere? – II est vray, respondit le
        roy. – Or, seigneur, je te viens declarer celuy contre qui justement tu as
        occasion d’aigrir et ta colere, et ta severe justice. Et veritablement
        c’est celuy qui est le plus coulpable, parce que mal aisément
        pourroit-on avec raison accuser d’avoir failly ce pauvre chevalier,
        encor qu’il soit vrayement cause que Cryseide se soit sauvée,
        d’autant qu’il n’y a rien contribué du sien, sinon que d’estre en vie et
        trop aymable, estant tres-certain que s’il n’eust pas esté parmy les
        vivans, elle n’eust jamais pris volonté de s’eschapper. Mais en cela en
        peut-il mais? Y a-t’il contribué quelque chose de son conseil, de sa
        peine, ou de son industrie? Nullement, seigneur, rien du tout sinon qu’il luy a
        fait sçavoir qu’il vivoit encores. Au contraire, celuy que je
        viens descouvrir, c’est le seul coulpable de tout le forfait. Il a
        donné le conseil, et en a trouvé l’invention, c’est luy qui a
        destaché le basteau qui soustenoit la chaine qui traverse l’Arar, afin de donner
        commodité à celuy de Cryseide de pouvoir passer dessus,
        c’est luy qui a trouvé les chevaux pour fuyr, c’est luy qui l’est allé
        prendre par la main à sa fenestre, pour entrer dans le bateau qui estoit
        au-dessous. Bref, c’est luy qui a tout fait, et qui par
        consequent mérite tout le chastiment.</p>
        <p>Le roy, oyant parler de ceste sorte cest estranger: Qu’est-ce que tu
        tardes tant, dit-il, à me le nommer promptement afin que pour le
        moins je passe mon desplaisir à faire chastier celuy qui veritablement
        en est la cause? Alors le fidele serviteur: C’est donc, dit-il, en parole de
        roy, que tu me promets, seigneur, que, quand je t’auray nommé ce
        coulpable, et de plus que je te l’auray remis entre les mains, tu
        m’accorderas la grace que je te demanderay. – Je te le promets dit le
        roy, sur toutes les choses qui me sont les plus sacrées. <pb n="466"/></p>
        <p>Bellaris, haussant alors les mains et les yeux au Ciel: Je vous
        remercie, dit-il, ô dieux qui habitez là-haut! de la
        grace que vous me faites de pouvoir finir mes jours apres avoir fait ce que je desirois
        le plus. Et se tournant vers Gondebaut: Commande, continua-t’il,
        seigneur, que l’on detache ce chevalier, qu’ indignement l’on traitte
        comme tu vois, et que l’on employé toutes les chaisnes et les
        liens dont il est lié sur moy, car c’est moy qui ay sauvé Cryseide, c’est moy
        qui luy donnay la nouvelle qu’il vivoit, c’est moy qui l’ay conduite
        tousjours depuis. Bref, qu’en moy seul tous les supplices soient
        employez, puis que c’est moy seul qui suis cause de tout le desplaisir que tu as receu.</p>
        <p>Mais maintenant que j’ay satisfait à ce que je t’ay promis,
        c’est à toy, ô grand roy, de m’observer la parole et me donner la grace
        que je te veux demander qui est telle. Dés mon enfance, j’ay
        esté nourry et eslevé en la maison de ce noble chevalier, je luy dois tout ce
        que je puis valoir, j’ay esté tesmoing de la naissance de son affection
        envers Cryseide, j’y ay contribué et peine et industrie, j’y ay
        recogneu tant d’honnesteté et tant de vertu, que je croiray de clorre mes
        jours fort heureusement, si par la grace que je te demande je suis cause qu’ils
        vivent longuement ensemble. Je penserois estre coulpable d’ingratitude,
        si pouvant sauver la vie, et l’honneur à celuy qui m’a
        donné à vivre si longuement, et qui m’a par son exemple enseigné toute chose
        vertueuse et honorable, je ne le faisois librement. C’est pourquoy je te demande,
        seigneur, la grace que tu absolves de toutes sortes de peines et de
        supplices Arimant, et que non seulement tu le mettes en sa pleine
        liberté, comme il t’a desja pleu de faire Cryseide; mais, de
        plus, par une incomparable magnanimité,, tu les fasses marier ensemble,
        comme desja ils sont espousez par consentement de leurs parents. Et si tu ne
        veux point que les traicts du courroux que tu avois contre luy tombent
        en vain, qu’ils soient, seigneur, employez tous sur moy, et adjoustez
        aux supplices qu’il te plaira de m’ordonner, protestant que la gloire
        d’avoir faict ce que je dois, me sera si douce que je ne sçaurois
        ressentir les amertumes des peines, et des travaux qui me seront donnez.</p>
        <p>Et parce, seigneur, que j’ay ouy que le vaillant Bellimart pretendoit
        avoir quelque droict sur mon maistre, parce qu’il a esté
        autresfois son prisonnier, permets-moy que je luy monstre le contraire en la presence
        de ta Majesté. Premierement, que pretend-il en mon seigneur, que
        cela seul que luy-mesme luy a donné? <pb n="467"/> Quant tu pris la
        ville des Cartuges, ô grand roy! Bellimart sçait bien en quelle
        obligation de la vie ce valeureux chevalier le mit. Je, ne la veux pas redire, pour
        n’user de reproche envers un si genereux courage que celuy de Bellimart; bien
        diray-je (et il sçait que je ne ments pas) que ce ne fut pas luy
        qui prit mon seigneur, mais mon seigneur qui, apres luy avoir fait un
        signalé service, le pria de le recevoir pour son prisonnier,
        à condition de le traitter en chevalier, et en homme de sa condition. Si
        cela se peut dire prisonnier de guerre, ou plustost de courtoisie, je
        m’en remets au jugement que ta Majesté en, voudra faire. Mais
        quand cela ne seroit pas, qu’est-ce que maintenant il luy vient demander?
        S’il a esté son prisonnier, il le devoit bien garder. L’a-t’il
        laissé aller sur sa parole? Nullement, seigneur, garde sur garde, avec tous
        les seings que l’on peut avoir d’une personne, il ne l’a pas peu
        retenir. Et quoy! quand on a esté prisonnier, si un prisonnier se
        sauve, et que celuy qui l’a perdu le rencontre en une autre province,
        il luy est permis de le prendre? Nullement, seigneur, cela importe
        à la grandeur de ta majesté. Je ne dis pas que si Bellimart eust
        tousjours tenu son prisonnier dans tes Estats, qu’il n’eust à
        cette heure quelque loy de le demander. Mais s’il ne l’a pas tenu assez
        asseuré en ton royaume, et qu’il l’ait mener dans celuy des
        Visigots, quelle raison a-t’il de le vouloir reprendre, maintenant qu’il s’est
        sauvé comme à garant dans tes Estats? Et d’autant plus
        que ta Majesté ayant fait la paix avec tous ces pauvres peuples de la Gaule Cisalpine,
        il n’y a pas apparence que ceux qui se refugient icy, soient pris entre
        tes mains comme ennemis. Voilà, seigneur, le dernier service que
        je pense faire à ce genereux chevalier, auquel je dois encores
        beaucoup plus que je ne sçaurois luy payer.</p>
        <p>Ainsi parla le fidele Bellaris, et avec tant d’affection et de raison,
        que le roy au commencement confus, puis estonné, et en fin
        admirant l’amour de Cryseide, la generosité d’Arimant et la
        fidelité de Bellaris, il se trouva de sorte changé, qu’il dit, apres y avoir
        quelque temps pensé: Grands sont les jugemens de Tautates, et
        ses pensées si profondes, que personne mortelle ne les
        sçauroit sonder! J’avois esleu cette journée pour celle où je pensois
        devoir persuader à Cryseide de m’aymer, et voylà qu’au contraire je l’ay conduitte
        à l’asyle et à la franchise du sepulchre des deux Amants! J’avois
        publié une declaration, pensant par mes promesses r’avoir Cryseide perdue, et
        cette declaration est celle qui me la ravit, <pb n="468"/> et fait perdre
        entierement lors qu’elle est entre mes mains, et cela pour monstrer que
        toute la sagesse humaine est folie au prix de celle du Grand que nous
        adorons. Et toutesfois, encore que toutes ces choses soient à la
        confusion de mes desseins, et que je prevoye bien qu’il n’y a plus
        d’esperance pour moy en cette belle Cryseide, si suis-je contraint
        d’advouer que c’est avec une tres-grande raison que toutes ces choses
        ont esté si sagement conduittes. Et je proteste que si j’eusse
        sceu le commencement et le progrez de cette si grande et si vertueuse
        affection, j’eusse plustost consenty à ma mort, que de permettre
        qu’elle pust estre separée à mon occasion.</p>
        <p>C’est pourquoy, ô bien-heureux couple d’amans, je vous declare
        libres, et exempts de toute servitude, soit pour ce qui me concerne, soit pour
        ce qui touche à Bellimart, pour les raisons qu’a tres-bien
        deduittes ce fidelle serviteur, auquel de libre volonté et sans obligation je
        remets aussi l’offense qu’il m’a faicte, plus desireux de rencontrer un
        semblable amy et serviteur pour moy, qu’un autre royaume egal à
        celuy que je possede; vous donnant à tous plein pouvoir de demeurer
        en mes Estats, ou de vous en aller ainsi que bon vous semblera. Que si
        toutesfois vous me vouliez donner le contentement de vous veoir mariez avant que de
        partir, j’estimeray et mon royaume et mes jours tres-honorez et tres-heureux.</p>
    </div>
    <div class="contentc">
        <milestone type="space"/>
        <p>A ce mot il commanda qu’Arimant fust destaché, qui à mesme</p>
        <p>temps se vint jetter à ses genoux, comme aussi la genereuse</p>
        <p>fille, et le fidele serviteur, ne se pouvant lasser, les uns,</p>
        <p>de luy baiser les mains, les autres de luy embrasser</p>
        <p>les genoux, et toute l’assemblée avec des cris</p>
        <p>de joye, et des applaudissemens louer</p>
        <p>Dieu d’un si heureux succez, et la</p>
        <p>magnanimité et justice du roy de</p>
        <p>s’estre sceu vaincre par la</p>
        <p>grandeur de son courage.</p>
        <p><pb n="469"/></p>
    </div>

</body><back>
<div>
<p/>
</div>
</back></text></TEI>
