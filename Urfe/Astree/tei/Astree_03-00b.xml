<?xml version="1.0" encoding="UTF-8"?>
<?xml-model href="https://raw.githubusercontent.com/cligs/reference/master/tei/standard/cligs.rnc" type="application/relax-ng-compact-syntax"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title type="main">L'Astrée</title>
                <title type="part">Troisième – L’AUTHEUR A LA RIVIERE</title>
                <title type="partie">03</title>
                <title type="livre">00</title>
                <author>Honoré d'Urfé</author>
                <respStmt>
                <resp>Establishment of the text</resp>
                <name xml:id="hv">Hugues Vaganay</name>
                <resp>Digitization</resp>
                <name xml:id="rk">Reinhard Krüger et al.</name>
                <resp>TEI-Conversion</resp>
                <name xml:id="cf">Christof Schöch</name>
                </respStmt>
            </titleStmt>
            <publicationStmt>
                <availability status="publicdomain">
                </availability>
                <date>2016</date>
            </publicationStmt>
            <sourceDesc>
                <bibl type="digital-source">Honoré d’Urfé, L’Astrée (1607 sq), édition numérisée, ed. Reinhard Krüger et al., Version 1.0.0. Stuttgart: Universität Stuttgart, 2006-2010. <ref target="http://www.uni-stuttgart.de/romlit/forschung/astree/"></ref>.</bibl>
                <bibl type="print-source">Honoré d’Urfé, L’Astrée, édition en cinq volumes d’Hugues Vaganay. 1925.</bibl>
            </sourceDesc>
        </fileDesc>
        <revisionDesc>
            <change when="2016-11-21" who="#cf">Initial TEI version.</change>
        </revisionDesc>
    </teiHeader>
    <text>
<front>
<div>
<p></p>
</div>
</front>
<body>
<div>
        <head type="partie">L’AUTHEUR A LA RIVIERE DE LIGNON</head>
        <milestone type="space"/>
        <p>Belle et agreable riviere de Lignon, sur les bords de laquelle
        j’ay passé si heureusement mon enfance, et la plus tendre partie
        de ma premiere jeunesse, quelque payement que ma plume ayt
        pû te faire, j’avoue que je te suis encore grandement redevable,
        pour tant de contentemens que j’ai receus le long de ton rivage,
        a l’ombre de tes arbres fueillus, et à la fraischeur de tes
        belles eaux, quand l’innocence de mon aage me laissoit jouyr de moy-mesme, et
        me permettoit de gouster en repos les bon-heurs et
        les felicitez que le Ciel d’une main liberale respandoit sur ce
        bien-heureux païs, que tu arrozes de tes claires et vives ondes.
        Mais il faut que tu croyes pour ma satisfaction, que s’il me restoit encore
        quelque chose avec laquelle je peusse mieux tesmoigner le ressentiment
        que j’ai des faveurs que tu m’as faites, je serois aussi
        prompt à te la presenter, que de bon coeur j’en ay receu les
        obligations et les contentemens. Et pour preuve de ce que je te dis,
        ne pouvant te payer d’une monnoye de plus haut prix, que de
        la mesme que tu m’as donnée, je te voue et te consacre, ô
        mon cher Lignon, toutes les douces pensées, tous les amoureux
        souspirs et tous les desirs plus ardens, qui durant une saison si heureuse
        ont nourry mon ame de si doux entretiens, qu’à jamais le
        souvenir en vivra dans mon cœur.</p>
        <p>Que si tu as aussi bien la memoire des agreables occupations <pb n="6"/> que
        tu m’a données, comme tes bords ont esté bien souvent
        les fideles secretaires de mes imaginations et des douceurs d’une vie
        si desirable, je m’asseure que tu recognoistras aisément
        qu’à ce coup je ne te donne, n’y t’offre rien de nouveau, et qui ne te soit
        desja acquis, depuis la naissance de la passion que tu a veue
        commencer, augmenter, et parvenir à la perfection le long de ton
        agreable rivage et que ces feux, ces passions, et ces transports,
        ces desirs, ces souspirs et ces impatiences sont les mesmes, que
        la beauté qui te rendoit tant estimé par dessus toutes
        les rivieres de l’Europe, fit naistre en moy durant le temps que je frequentois
        tes bords, et que, libre de toute autre passion, toutes mes
        pensées commençoient et finissoient en elle, et tous des desseins, et
        tous mes desirs se limitoient à sa volonté.</p>
        <p>Et si la memoire de ces choses passées t’est autant agreable
        que mon ame ne se peut rien imaginer qui luy apporte plus de
        contentement, je m’asseure qu’elles te seront cheres, et que tu
        les conserveras curieusement dans tes demeures sacrées, pour les
        enseigner à tes gentilles Nayades, qui peut-estre prendront
        plaisir de les raconter quelquesfois, la moitié du corp hors de tes
        fraisches ondes, aux belles Dryades, et Napéei, qui le soir se
        plaisent à dancer au clair de la lune parmy les prez qui
        emaillent ton rivage d’un perpetuel printemps de fleurs. Et quand Diane
        mesme avec le chaste chœur de tes nymphes viendroit apres une penible
        chasse, despouiller ses sueurs dans ton sein, ne fay point de
        difficulté de les raconter devant elles; et sois
        asseuré, ô mon cher Lignon, qu’elles n’y trouveront une
        seule pensée qui puisse offencer leurs chastes et pudiques
        oreilles. Le feu qui alluma cette affection fut si clair et beau, qu’il
        n’eut point de fumée, et l’embrazement
        si pur et net, qu’il ne laissa jamais noirceur apres la bruslure en
        pas une de mes actions, ny de mes desirs.</p>
        <p>Que s’il se trouve sur tes bords quelque ame severe, qui me
        reprenne d’employer le temps à ces jeunes pensées,
        maintenant que tant d’hyvers ont depuis neigé dessus ma teste, et que de
        plus solides viandes devroient desormais repaistre mon esprit, je te
        supplie, ô mon cher Lignon, respons luy pour ma deffence: Que
        les affaires d’Estat ne s’entendent que difficilement, sinon par
        ceux qui les manient; Celles du public sont incertaines, et celles
        des particuliers bien cachées, et qu’en toutes la verité
        est odieuse. Que la philosophie est espineuse, la theologie chatouilleuse, et
        les sciences traittées par tant de doctes personnages, que ceux
        qui <pb n="7"/> en nostre siecle en veulent escrire courent une grande
        fortune, ou de desplaire ou de travailler inutilement, et peut-estre de se
        perdre eux-mesmes, aussi bien que le temps et le soin qu’ingratement ils y employent.</p>
        <p>Mais qu’outre cela, il faut qu’elle sçache que les nœuds dont je
        fus lié dés le commencement sont Gordiens, et que la mort
        seule en peut estre l’Alexandre. Que le feu qui me brusla est semblable
        à celuy qui ne se pouvoit estaindre que par la terre et que celle
        de mon tombeau seule en peut estouffer la flamme; de sorte que
        l’on ne doit trouver estrange si, la cause ne cessant point, l’effet
        ne continue encore. Que ny les hyvers passez, ny tous ceux qu’il
        plaira à mon destin de redoubler à l’avenir sur mes
        années, n’auront jamais assez de glaçons, ny de
        froideurs, pour geler en mon ame les ardentes pensées d’une vie
        si heureuse. Ny je ne croiray point pouvoir jamais trouver une plus
        forte nourriture que celle que je recois de son agreable ressouvenir,
        puis que toutes les autres qui depuis m’ont esté diverses fois
        presentées, m’ont toujours laissé avec un si grand
        degoustement, et avec un estomach si mal disposé que je tiens
        pour une maxime tres-certaine, la peine,
        l’inquietude, et la perte du temps estre des accidens inseparables de
        l’ambition. Et au contraire, Aymer que nos vieux et tres-sages
        peres disoient Amer, qu’est-ce autre chose qu’abreger le mot
        d’animer, c’est à dire, faire la propre action de l’ame. Aussi
        les plus sçavans ont dit, il y a long-temps, qu’elle vit plustost
        dans le corps qu’elle ayme, que dans celuy qu’elle anime. Si Aymer
        est donc la vraye et naturelle action de nostre ame, qui est le
        severe censeur qui me pourra reprendre de repasser par la memoire
        les cheres et douces pensées des plus agreables actions que
        jamais ceste ame ayt produit en moy? Que personne ne trouve donc
        mauvais si je m’en ressouviens aussi long-temps que je vivray;
        et de peur que mesme par ma mort elles ne cessent de vivre,
        je te les remets, ô mon cher et bien-aymé Lignon, afin que
        les conservant, et les publiant, tu leur donnes une seconde vie, qui
        puisse continuer autant que la source eternelle qui te produit, et
        que par ainsi elles demeurent à la posterité aussi
        longuement que dans la France l’on parlera François. <pb n="8"/></p>
    </div>

</body><back>
<div>
<p/>
</div>
</back></text></TEI>
