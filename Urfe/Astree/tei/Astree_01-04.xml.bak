<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_lite.rnc" type="application/relax-ng-compact-syntax"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title type="main">L'Astrée</title>
                <title type="part">Première partie – Livre IV</title>
                <title type="partie">01</title>
                <title type="livre">04</title>
                <author>Honoré d'Urfé</author>
                <respStmt>
                    <resp>Establishment of the text</resp>
                    <name xml:id="hv">Hugues Vaganay</name>
                </respStmt>
                <respStmt>
                    <resp>Digital edition</resp>
                    <name xml:id="rk">Reinhard Krüger</name>
                </respStmt>
                <respStmt>
                    <resp>Conversion to TEI</resp>
                    <name xml:id="cf">Christof Schöch</name>
                </respStmt>
            </titleStmt>
            <publicationStmt>
                <publisher>CLiGS</publisher>
                <availability status="free">
                    <licence>CC-BY 4.0</licence>
                </availability>
                <date>2016</date>
            </publicationStmt>
            <sourceDesc>
                <bibl type="digital-source">Honoré d’Urfé, L’Astrée (1607 sq), édition numérisée, ed. Reinhard Krüger et al., Version 1.0.0. Stuttgart: Universität Stuttgart, 2006-2010. <ref target="http://www.uni-stuttgart.de/romlit/forschung/astree/"></ref>.</bibl>
                <bibl type="print-source">Honoré d’Urfé, L’Astrée, édition en cinq volumes d’Hugues Vaganay. 1925.</bibl>
            </sourceDesc>
        </fileDesc>
        <revisionDesc>
            <change when="2016-11-21" who="#cf">Initial TEI version.</change>
        </revisionDesc>
    </teiHeader>
    <text>
<front>
<div>
<p></p>
</div>
</front>
<body>
<div>
        <head type="partie">LA PREMIÈRE PARTIE D’ASTRÉE</head>
        <head type="chapitre">LE QUATRIESME LIVRE</head>
        <milestone unit="line"/>
        <p>Galathée, qui estoit atteinte à bon escient,
        tant que la maladie de Celadon dura, ne bougea presque d’ordinaire d’aupres de son lict, et
        quand elle estoit contrainte de s’en éloigner pour reposer, ou
        pour quelqu’autre affaire, elle y laissoit le plus souvent Leonide, à
        qui elle avoit donné charge de ne perdre une seule occasion de faire
        entendre au berger sa bonne volonté, croyant que par ce moyen
        elle luy ferait en fin esperer ce que sa condition luy deffendoit. Et certes
        Leonide ne la trompoit nullement, car encore qu’elle eust bien voulu
        que Lindamor eust esté satisfait, toutesfois elle, qui attendoit
        tout son avancement de Galathée, n’avoit nul plus grand dessein que
        de luy complaire. Mais Amour, qui se joue ordinairement de la prudence des
        amants, et se plaist à conduire ses effets au rebours de leurs
        intentions, rendit par la conversation du berger, Leonide plus
        necessiteuse d’un qui parlast pour elle, qu’autre qui fust en la
        trouppe; car l’ordinaire veue de ce berger, qui n’avoit faute de
        nulle de ces choses qui peuvent faire aymer, luy fit recognoistre que
        la beauté a de trop secretes intelligences avec nostre ame pour
        la laisser si librement approcher de ses puissances, sans soupçon
        de trahison. Le berger s’en apperceut assez tost, mais l’affection qu’il
        portoit à Astrée, encore qu’outragé si
        indignement, ne vouloit luy permettre de souffrir ceste amitié naissante avec patience.</p>
        <p>Cela fut cause qu’il se resolut de prendre congé de
        Galathée, dés qu’il commenceroit de se trouver un peu moins mal; mais aussi tost
        qu’il luy en ouvrit la bouche: Comment, luy dit-elle, Celadon,
        recevez-vous si mauvais traittement de moy, que vous vueilliez partir
        de ceans avant que d’estre bien guery? Et lors <pb n="102"/> qu’il
        luy respondit; que c’estoit de crainte de l’incommoder, et qu’aussi
        pour ses affaires, il estoit contraint de retourner en son hameau,
        asseurer ses parents et amis de sa santé, elle l’interrompit,
        disant: Non, Celadon, n’entrez point en doute que je sois
        incommodée, pourveu que je vous voye accommodé; et
        quant à vos affaires et à vos amis, sans moy, de qui il semble que la
        compagnie vous déplaise si fort, vous ne seriez pas en ceste peine, puis
        que desja vous ne seriez plus: Et me semble que le plus grand affaire
        que vous ayez, c’est de satisfaire à l’obligation que vous
        m’avez, et que L’ingratitude ne sera pas petite, qui me refusera quelques moments
        de ceste vie, que vous tenez toute de moy. Et puis il ne faut desormais
        que vous tourniez plus les yeux sur chose si basse que vostre vie
        passée; il faut que vous laissiez vos hameaux, et vos
        troupeaux, pour ceux qui n’ont pas les merites que vous avez, et qu’à
        l’advenir vous leviez les yeux à moy, qui puis, et veux faire pour vous,
        si vos actions ne m’en ostent la volonté.</p>
        <p>Quoy que le berger fist semblant de n’entendre ce discours, si le
        comprint-il aysément, et dés lors évita le plus
        qu’il luy fut possible, de parler à elle particulierement. Mais le déplaisir que
        ceste vie luy rapportoit, estoit tel, que perdant presque patience, un jour que
        Leonide l’oyant souspirer, luy en demanda l’occasion, puis qu’il estoit
        en lieu où l’on ne desiroit rien que son contentement, il luy
        respondit: Belle nymphe, entre tous les plus miserables, je me
        puis dire le plus rigoureusement traité de la fortune, car pour
        le moins ceux qui ont du mal ont aussi permission de s’en douloir, et ont
        ce soulagement d’estre plaints; mais moy, je ne l’ose faire,
        d’autant que mon malheur vient couvert du masque de son contraire, et
        cela est cause qu’au lieu d’estre plaint, je suis plustost
        blasmé pour homme de peu de jugement. Que si vous et Galathée sçaviez
        quels sont les amers absinthes, dont je suis nourry en ce lieu, heureux à
        la verité pour tout autre que pour moy, je m’asseure que vous
        auriez pitié de ma vie. – Et que faut-il, dit-elle, pour vous soulager? – Pour
        ceste heure, luy dit-il, il ne me faut que la permission de m’en aller.
        – Voulez-vous, repliqua la nymphe, que j’en parle à
        Galathée? – Je vous en requiers, respondit-il, par tout ce que vous aimez le plus.
        – Ce sera donc par vous, dit la nymphe en rougissant.</p>
        <p>Et, sans tourner la teste vers luy, elle sortit de la chambre pour
        aller où estoit Galathée, qu’elle trouva toute seule dans
        le jardin, et qui desja commençoit de soupçonner qu’il y eust de
        l’amour du <pb n="103"/> costé de Leonide, luy semblant qu’elle
        n’avançoit en rien en la charge qu’elle luy avoit donnée, quoy qu’elle ne
        bougeast presque de tout le jour d’aupres de luy, parce que sçachant
        combien les armes de la beauté du berger estoient trenchantes, elle jugeoit
        bien qu’il en pouvoit blesser aussi bien deux, comme une. Toutesfois, estant
        contrainte de passer par ses mains, ell taschoit de se detromper le
        plus qui luy estoit possible, et ainsi continuoit tous-jours envers la
        nymphe le mesme visage qu’elle avoit accoustumé.</p>
        <p>Et lors qu’elle la veit venir à elle, elle s’avança pour
        s’enquerir comme se portoit le berger, et ayant sceu qu’il estoit au mesme estat
        qu’elle l’avoit laissé, elle se remit au promenoir; et
        apres avoir fait quelques pas sans parler, elle se tourna vers la nymphe, et
        luy dit: Mais, dites moy, Leonide, fut-il jamais homme plus
        insensible que Celadon, puisque ny mes actions, ny vos peruasions ne
        luy peuvent donner ressentiment de ce qu’il me doit rendre? –
        Quant à moy, respondit Léonide, je l’accuse plustost de
        peu d’esprit, et de faute de courage, que non point de ressentiment, car j’ay opinion
        qu’il n’a pas le jugement de recognoistre à quoy tendent vos
        actions; que s’il recognoist mes paroles, il n’a pas le courage
        de pretendre si haut. Et ainsi, autant que l’aymant de vos perfections
        et de vos faveurs le peut eslever à vous, autant la pesanteur de
        son peu de merites, et de sa condition le rabaisse; mais il ne faut
        point trouver cela estrange, puisque les pommiers portent des pommes,
        et les chesnes des glans, car chaque chose produit selon son naturel.
        Aussi que pouvez-vous esperer, que produise le courage d’un villageois,
        que des desseins d’une ame vile, et rabaissée? – Je croy
        bien, respondit Galathée, que la grande difference de nos conditions
        luy pourroient donner beaucoup de respect; mais je ne puis penser,
        s’il recognoist ceste difference, qu’il n’ait assez d’esprit, pour
        juger à quelle fin je le traite avec tant de douceurs, si ce
        n’est qu’il soit desja tant engagé envers ceste Astrée, qu’il
        ne s’en puisse plus retirer. – Asseurez-vous, madame, repliqua Leonide, que ce n’est
        point respect, mais sottise, qui le rend ainsi mescognoissant;
        car je veux bien advouer, comme vous sçavez, qu’asseurément il est vray
        qu’il aime Astrée, mais s’il avoit du jugement, ne la
        mespriseroit-il pas pour vous, qui meritez, sans comparaison, beaucoup
        d’avantage? Et toutesfois, il est si mal advisé,
        qu’à tous les coups que je luy parle de vous, il ne me respond qu’avec les regrets de
        l’éloignement de son Astrée, qu’il represente avec tant
        de desplaisirs, que l’on juge-<pb n="104"/> roit que le sejour qu’il fait ceans luy est
        infiniment ennuyeux. Et, ce matin mesme, l’oyant souspirer, je luy en
        ay demandé la cause; il m’a fait des responses qui
        émouvroient des pierres à pitié, et en fin la conclusion a
        esté, que je vous requisse qu’il s’en peust aller. – Ouy, repliqua Galathée, rouge
        de colere, et ne pouvant disssimuler sa jalousie, confessez verité,
        Leonide, il vous a émeue. – Il est vray, madame, il m’a
        émeue de pitié, et me semble, puis qu’il a tant d’envie de s’en aller, que vous ne
        devez point le retenir par force, car l’amour n’entre jamais dans un
        coeur à coups de fouet. – Je n’entends pas, repliqua
        Galathée, qu’il vous ait esmeue de pitié, mais n’en parlons plus. Peut-estre
        quand il sera bien sain, ressentira-t’il aussi tost les effets du despit qu’il a
        fait naistre en moy, que ceux de l’amour qu’il a produits en
        vous; cependant, pour parler franchement, qu’il se resolve de ne
        partir point d’ici à sa volonté, mais à la mienne.
        Leonide voulut respondre, mais la nymphe l’interrompit: Or sus, Leonide, luy
        dit-elle, c’est assez, contentez-vous que je n’en dis pas d’avantage,
        allez seulement, ma resolution est celle là.</p>
        <p>Ainsi Leonide fut contrainte de se taire, et de s’en aller, ressentant
        de telle sorte ceste injure, qu’elle resolut dés lors de se
        retirer chez Adamas, son oncle, et ne recevoir jamais plus le soucy des secrets
        de Galathée, qui en mesme temps appella Silvie qui se promenoit
        en une autre allée, toute seule, à qui, contre son dessein, elle
        ne peut s’empescher, en se plaignant de Leonide, de faire sçavoir ce que
        jusques alors elle luy avoit couché. Mais Silvie, encor que
        jeune, toutesfois pleine de beaucoup de jugement pour r’accommoder toutes
        choses, tascha d’excuser Leonide au mieux qu’il luy fut possible,
        jugeant bien que si sa compagne se despitoit, et que ces choses
        vinssent à estre sceues, elles ne pouvoient que rapporter
        beaucoup de honte à sa maistresse.</p>
        <p>Et c’est pourquoy elle luy dit apres plusieurs autres propos:
        Vous sçavez bien, madame, que jamais vous ne m’avez rien
        descouvert de cest affaire, et toutesfois je vous en diray de telles particularitez,
        que vous ne m’en jugerez pas tant ignorante, comme je le vous ay fait
        paroistre, mais mon humeur n’est pas de m’entremettre aux choses
        où je ne suis point appellée. Il y a desja quelque temps, que voyant
        ma compagne si assidue aupres de Celadon, je soupçonnois que
        l’amour en fut cause, et non pas la compassion de son mal, et parce que c’est
        chose qui nous touche à toutes, je me resolus avant que de luy
        en parler, d’en estre bien asseurée. <pb n="105"/> Et dés lors
        j’espiay ses actions de plus pres que de coustume, et fis tant qu’avant-hier je
        me mis en la ruelle du lict du berger, cependant qu’il dormoit, et peu
        apres Leonide entra, qui en poussant la porte, l’esveilla sans y
        penser; et, apres plusieurs discours communs, elle vint à
        parler de l’amitié qu’il avoit portée à la bergere
        Astrée, et Astrée à luy.
        Mais, dit-elle, croyez moy, berger, que ce n’est rien, au prix de
        l’affection que Galathée vous porte. – A moy? dit-il. –
        Ouy, à vous, repliqua Leonide, et n’en faites point tant l’estonné,
        vous sçavez combien de fois je le vous ay dit, encor est-elle plus
        grande que mes paroles. – Belle nymphe, respondit le berger, je ne merite, ny
        ne croy tant de bonheur; aussi quel seroit son dessein envers
        moy, qui suis né berger, et qui veux vivre et mourir tel?
        – Vostre naissance, reprit ma compagne, ne peut estre que grande, puis
        qu’elle a donné commencement à tant de perfections. – O
        Leonide, respondit, vos paroles sont pleines de mocquerie; mais quand
        elles seroient veritables, avez-vous opinion que je ne sçache
        qui est Galathée, et qui je suis? Si fais, certes, belle nymphe,
        et sçay fort bien mesurer ma petitesse, et sa grandeur à l’aulne du
        devoir. – Voire, respondit Leonide, pensez-vous qu’Amour se serve des mesmes
        mesures, que les hommes? Cela est bon pour ceux qui veulent
        vendre ou acheter, mais ne sçavez-vous pas, que les dons ne se
        mesurent point, et amour n’estant rien qu’un don, pourquoy le voudriez-vous
        reduire à l’aulne du devoir? Ne doutez plus de ce que je
        vous dis, et pour ne manquer à vostre devoir, rendez luy autant, et
        d’amour, et d’affection, qu’elle vous en donne.</p>
        <p>Je vous jure, madame, que jusques alors je m’estois figurée que
        Leonide parloit pour elle mesme, et ne faut point que j’en mente: du
        commencement ce discours m’estonna, mais depuis voyant avec combien de
        discretion vos actions estoient conduites, je louay beaucoup la
        puissance que vous aviez sur elles, sçachant bien qu’il est plus
        difficile de commander absolument à soy-mesme qu’à tout
        autre. – Ma mignonne, respondit Galathée, si vous sçaviez l’occasion
        que j’ay de rechercher l’amitié de Celadon vous loueriez et conseilleriez ce
        mesme dessein, car vous souvient-il de ce druyde qui nous predit nostre
        fortune? – J’en ay bonne memoire, respondit-elle, il n’y a pas
        fort long-temps. – Vous sçavez, continua Galathée,
        combien de choses veritables il vous a predites, et à Leonide aussi. Or
        sçachez que de mesme il m’a asseurée, que si j’espousois jamais autre que
        Celadon, je serois la plus <pb n="106"/> mal-heureuse personne de la terre;
        vous semble-t’il qu’ayant tant de preuves de la verité de ses
        predictions, je doive mespriser celle-ci, qui me touche si fort?
        Et c’est pourquoy je trouvois si mauvais que Leonide eust esté
        si mal advisée, que de marcher sur mes pas, luy en ayant fait ceste
        mesme declaration. – Madame, respondit Silvie, n’entrez nullement en ceste
        doute, car en verité, je ne vous ments point, et me semble que
        vous ne devez la dépiter d’avantage, de peur qu’en se plaignant elle ne
        descouvre ce dessein à quelque autre. – M’amie, respondit
        Galathée en l’embrassant, je ne doute point de ce dont vous m’avez asseurée,
        et vous promets, que je me conduiray envers Leonide, ainsi que vous m’avez conseillée.</p>
        <p>Cependant qu’elles discouroient ainsi, Leonide alla retrouver Celadon,
        auquel elle raconta de mot à mot les propos que Galathée
        et elle avoient eus sur son suject, et qu’il pouvoit se resoudre, que le lieu
        où il estoit, avoit apparence d’une libre demeure, mais que
        veritablement c’estoit une prison. Ce qui le toucha si vivement, qu’au
        lieu que son mal n’alloit que trainant, il devint si violent, que le
        soir mesme la fievre le reprit, si ardante, que Galathée
        l’estant allé voir, et le trouvant si fort empiré, entra fort en doute de sa
        vie, et plus encore, quand le lendemain son mal se rendant tousjours plus
        grand, il leur evanouit deux ou trois fois entre les bras. Et quoy que
        ces nymphes ne l’esloignassent jamais de plus loin que l’une au chevet,
        et l’autre aux pieds de son lict, sans prendre autre repos, que celuy,
        que par des sommeils interrompus, le sommeil extreme leur alloit
        quelquefois dérobant, si est-ce qu’il estoit tres-mal secouru,
        n’y ayant en ce lieu aucune commodité pour un malade, et n’osant en
        faire venir d’ailleurs, de peur d’estre descouvertes. Si bien que le berger
        courut une grande fortune de sa vie, et telle qu’un soir il se trouva
        en si grande extremité, que les nymphes le tindrent pour
        mort; mais en fin il revint à soy, et peu apres fit une tres grande
        perte de sang, qui l’affaiblit de sorte, qu’il voulut reposer. Cela fut cause
        que les nymphes le laisserent seul avec Meril, et s’estant
        retirées, Silvie toute effrayée de cest accident, s’adressant à
        Galathée, luy dit: Il me semble, madame, que vous estes pour entrer en une
        grande confusion, si vous n’y mettez quelque ordre. Jugez en quelle
        peine vous seriez, si ce berger se perdoit entre vos mains, à
        faute de secours. – Helas! dit la nymphe, dés l’accroissement de
        son mal j’ay bien considéré ce que vous dites, mais quel remede y
        a-t’il? <pb n="107"/> Nous sommes icy entierement despourveues de ce qui luy est
        necessaire, et d’en avoir ailleurs, quand il iroit de ma vie, je ne le
        voudrois pas faire, pour la crainte que j’ay, que l’on le sçache ceans.</p>
        <p> Leonide, que l’affection faisoit parler plus resolument que Silvie, luy
        dit: Madame, ces craintes sont fort bonnes, en ce qui ne touche
        point la vie de personne; mais où il y en va, il ne faut
        point estre tant considerée, ou bien prevoir les autres inconveniens
        qui en peuvent naistre. Si ce berger meurt, avez-vous opinion que sa mort
        demeure sans estre sceue? quand ce ne seroit que pour punition,
        il faut que vous croyez que le Ciel mesme la decouvriroit. Mais prenons
        toutes choses au pis, et qu’on sçache que ce berger est
        ceans: et quoy, pour cela ne pourrez-vous pas couvrir vostre dessein de celuy de
        la compassion, à laquelle nostre naturel nous incline
        toutes? Et toutesfois, s’il vous plaist de vous reposer de cest affaire sur moy,
        je m’asseure de le conduire si discrettement, que personne n’en
        descouvrira rien. Car, madame, j’ay , comme vous sçavez, mon
        oncle Adamas, prince des druydes de ceste contrée à qui nul des
        secrets de nature, ny des vertus des herbes ne peut estre cachée. Il est
        homme plein de discretion, et jugement, je sçay qu’il a particuliere
        inclination à vous faire service: si vous l’employez en
        ceste occasion, je tiens pour certain que le tout reussira à vostre contentement.</p>
        <p>Galathée demeura quelque temps sans respondre, mais Silvie qui
        voyoit que c’estoit le meilleur expedient et prevoyoit que par le moyen du
        sage Adamas, elle divertiroit Galathée de ceste honteuse vie,
        respondit assez promptement, que ceste voye luy sembloit la plus asseurée.
        A quoy Galathée consentit, n’en pouvant eslire une meilleure. Il reste,
        reprit Leonide, de sçavoir, madame, à fin que je n’outrepasse
        vostre commandement, que c’est que vous voulez que je die, ou que je taise
        à Adamas? – Il n’y a rien, respondit Silvie, voyant que
        Galathée demeuroit interdite, qui oblige tant à se taire, que de fire
        paroistre une entiere fiance, ny rien au contraire qui dispense plus à
        parler que la meffiance recogneue. De sorte qu’il me semble pour rendre Adamas
        secret, qu’il luy faut dire, avant qu’il vienne, tout ce qu’il pourra
        descouvrir quand il sera icy. – Je suis, respondit Galathée,
        tant hors de moy, qu’à peine sçay-je ce que je dis. C’est pourquoy
        je remets toute chose à vostre discretion.</p>
        <p>Ainsi partit Leonide avec dessein, quoy que la nuict fust au
        commencement fort obscure, de ne s’arrester qu’elle ne fust chez
        <pb n="108"/> son oncle, de qui la demeure estoit sur le panchant de
        la montagne de Marcilly, assez pres des vestales et druydes de Laigneu.
        Mais son voyage fut beaucoup plus long qu’elle ne pensoit; car
        arrivant sur la pointe du jour, elle sceut qu’il estoit allé
        à Feurs, et qu’il n’en reviendroit de deux, ou trois jours, qui fut cause que
        sans s’y arrester beaucoup, elle en prit le chemin, tant lasse
        toutesfois, que n’eust esté le desir de la guerison du berger,
        qui ne luy donnoit nul repos, sans doute elle eust attendu Adamas chez luy,
        où elle ne fit que se reposer environ une demie heure, parce que n’estant
        accoustumée à ce travail, elle le trouvoit fort
        difficile, et lors qu’il luy sembla de s’estre assez rafraischie, elle partit seule comme
        elle y estoit venue. Mais à peine avoit-elle fait une lieue
        qu’elle vid venir de loin par le mesme chemin qu’elle avoit fait, une nymphe toute
        seule, que peu apres elle cogneut pour estre Silvie. Ceste rencontre ne
        luy donna pas un petit sursaut, coyant qu’elle luy vint annoncer la
        mort de Celadon, mais ce fut tout au contraire; car elle sceut
        par elle, que depuis son depart il avoit fort bien reposé, et
        qu’à son resveil il s’estoit trouvé sans fievre, qu’à ceste
        occasion Galathée l’avoit fait incontinent partir pour la r’attraper, afin de l’en
        advertir, et de luy dire que le berger estant en si bon estat, il
        n’estoit pas de besoin d’amener Adamas, ny de luy découvrir leurs affaires.</p>
        <p>Il seroit bien mal-aisé de representer quel fut le contentement
        de Leonide, oyant la guerison du berger qu’elle aymoit. Et apres en avoir
        loué Dieu, elle dit à sa compagne: Puis, ma soeur,
        que je recognois, suivant les discours que vous me tenez, que Galathée
        ne vous a point celé le dessein qu’elle a touchant ce berger, il faut
        que je vous en parle franchement, et que je vous die, que ceste sorte de vie
        me deplaist infiniment, et que je la trouve fort honteuse, et pour
        elle, et pour nous. Car elle en est tellement passionnée, que
        quelque mespris que ce berger fasse d’elle, elle ne s’en peut distraire, et a
        tellement devant les yeux les predictions d’un certain druyde, qu’elle
        croit tout son bon heur dependre de cest amour, et c’est le bon, que
        suivant l’humeur des amans, elle juge Celadon tant aimable, qu’elle
        croit chacun le devoir aimer autant qu’elle, comme si tous le voyoient
        de ses mesmes yeux. Et c’est là mon grief: car elle est
        devenue si jalouse de moy, qu’à peine me peut-elle souffrir aupres de
        luy. Or, ma soeur, si ceste vie vient à se sçavoir, comme il n’en
        faut point douter, puis qu’il n’y a rien de si secret qui ne se descouvre, jugez
        que c’est qu’on dira de nous, et <pb n="109"/> quelle opinion nous
        aurions de quelqu’autre, à qui semblable chose fust
        arrivée. J’ay fait tout ce qui m’a esté possible pour l’en
        distraire, mais ç’a esté sans
        effect; c’est pourquoy je suis resolue de la laisser aimer, puis
        qu’elle veut aimer, pourveu que ce ne soit point à nos despens.
        Je vous fais tous ce discours, pour vous dire qu’il me sembleroit trés
        à propos d’y chercher quelque bon remede, et que je ne voy point un moyen plus
        aisé, que par l’entremise de mon oncle, qui en viendra bien
        à bout par son conseil et par sa prudence. – Ma soeur, respondit Silvie, je loue
        infiniment vostre dessein, et pour vous donner commodité de
        conduire Adamas vers elle, je m’en retourneray d’icy, et diray que j’ay
        esté chez Adamas, et que je n’ay trouvé ny vous, ny luy. – Il sera
        donc à propos, respondit Leonide, que nous allions nous reposer dans quelque
        buisson, afin qu’il semble que vous m’ayez cherchée plus long
        temps, aussi bien suis-je si lasse qu’il faut que je dorme un peu, si je veux
        achever mon voyage. – Allons, ma soeur, repliqua Silvie, et croyez que
        vous ne faites peu pour vous, d’oster Celadon d’entre nous, car je
        prevoy bien à l’humeur de Galathée, qu’avec le temps il
        vous raporteroit beaucoup de desplaisir.</p>
        <p>A ce mot, elles se prirent par la main, et regardant ou elles
        pourroient passer une partie du jour, elles virent un lieu de l’autre
        costé de Lignon, qui leur sembla si à propos, que passant
        sur le pont de la Boteresse, et laissant Bonlieu, sejour des druydes et vestales
        à main gauche, et descendant le long de la riviere, elles vindrent se
        mettre dedans un gros buisson, qui estoit tout joignant le grand
        chemin, et de qui l’espaisseur rendoit en tout temps un agreable
        sejour, où apres avoir choisi l’endroit le plus couvert, elles
        s’endormirent l’une aupres de l’autre. Et cependant qu’elles
        reposoient, Astrée, Diane et Phillis vindrent de fortune
        conduire leurs trouppeaux en ce mesme lieu, et, sans voir les nymphes, s’assirent
        aupres d’elles. Et parce que les amitiez qui naissent en la mauvaise
        fortune, sont bien plus estroittes et serrées, que celles qui se
        conçoivent dans le bonheur, Diane qui s’estoit liée
        d’amitié avec Astrée, et Phillis, depuis le desastre de Celadon, leur portoit
        tant de bonne volonté, et elles à elle, que presque de tout le
        jour elles ne s’abandonnoient. Et certes Astrée avoit bien besoin de
        consolation, puis que presque au mesme temps elle perdit Alcé et Hippolyte
        ses pere et mere: Hippolyte pour la frayeur qu’elle eut de la perte
        d’Astrée, lors qu’elle tomba dedans l’eau, et Alcé pour
        le desplaisir de la perte de sa cher compagne; qui toutesfois <pb n="110"/> fut
        à Astrée un foible soulagement, pouvant plaindre la perte
        de Celadon sous la couverture de celle de son pere et de sa mere.</p>
        <p>Et comme je vous ay dit, Diane, fille de la sage Bellinde, pour ne
        manquer au devoir de voisinage, l’allant plusieurs fois visiter, trouva
        son humeur si agreable, et Astrée la sienne, et Phillis celle de
        toutes deux, qu’elles se jurerent ensemble une si estroitte amitié, que
        jamais depuis elles ne se separerent, et ce jour avoit esté le premier,
        qu’Astrée estoit sortie de sa cabane. De sorte que ses deux
        fidelles compagnes se trouverent avec elle, mais elle ne fut plustost assise,
        qu’elle n’aperceut de loin Semire, qui la venoit trouver. Ce berger
        avoit esté long temps amoureux d’Astrée, et ayant
        recogneu qu’elle aimoit Celadon, il avoit esté cause de leur mauvais mesnage,
        s’estant persuadé qu’ayant chassé Celadon, il obtiendroit
        aisément son lieu; il s’en venoit la trouver, afin de commencer son dessein,
        mais il fut fort deceu. Car Astrée ayant recogneu sa finesse,
        conceut une haine si grande contre luy, qu’aussi tost qu’elle l’apperceut, se
        mettant la main sur les yeux, pour ne le voir, elle pria Phillis de luy
        dire de sa part, qu’il ne se presentast jamais à elle. Et ces
        paroles furent proférées avec un certain changement de visage, et
        d’une si grande vehemence, que ses compagnes y recogneurent bien une tres-grande
        animosité, qui fit avancer plus promptement Phillis vers le
        berger. Quand il ouyt ce message, il demeura tellement confus en sa
        pensée, qu’il sembloit estre immobile. En fin vaincu et contraint par la
        cognoissance de son erreur, il luy dit: Discrette Phillis,
        j’advoue que le ciel est juste, de me donner plus d’ennuy qu’un coeur
        n’est capable de supporter, puis qu’encor ne peut-il esgaler son
        chastiment à mon offence, ayant esté cause de faire
        rompre la plus belle et la plus entiere amitié qui ait jamais esté. Mais
        afin que les Dieux ne me punissent point plus rigoureusement, dites à ceste
        belle bergere, que je demande pardon, et à elle et aux cendres de
        Celadon, l’asseurant que l’extreme affection que je luy ay portée, a sans
        plus esté la cause de ceste faute, que loin d’elle et de ses yeux,
        à bon droict courroucez, j’iray plaignant toute ma vie. A ce mot il s’en alla
        tant desolé que son repentir toucha Phillis de quelque
        pitié. Et estant revenue vers ses compagnes, leur redit ce que le berger avoit respondu.
        Helas! ma soeur, dit Astrée, j’ay plus d’occasion de fuyr
        ce meschant, que je n’ay pas de pleurer; jugez par là, si je
        le dois faire: c’est luy sans plus qui est cause de tout mon ennuy. –
        Comment, ma soeur, dit-elle, de vostre <pb n="111"/> ennuy?
        A-t’il tant de puissance sur vous? Si j’osois vous raconter sa
        meschanceté, dit Astrée, et mon imprudence, vous diriez
        qu’il a usé de plus grand artifice, que l’esprit le plus
        cauteleux sçauroit jamais inventer.</p>
        <p>Diane qui recogneut que c’estoit à son occasion qu’elle n’en
        parloit pas plus clairement à Phillis, pour n’y avoir encore que huict
        ou dix jours qu’elles se hantoient si familierement, leur dit, que ce n’estoit
        pas son dessein de leur apporter de la contrainte. Et vous, belle
        bergere, dit-elle se tournant vers la triste Astrée, me donnerez
        occasion de croire que vous ne m’aimez pas, si vous usez moins
        librement envers moy, que envers Phillis, puis qu’encore qu’il n’y ait
        pas si long temps, que j’ay le bien de vostre conversation, si ne
        devez-vous moins estre asseurée de mon affection que de la
        sienne. Phillis alors luy respondit: Je m’asseure qu’Astrée
        parlera tousjours devant vous aussi franchement que devant elle mesme, son
        humeur n’estant pas d’estre amie à moitié, et depuis
        qu’elle s’est jurée telle, il n’y a plus de cachette en son ame. – Il est
        certain, continua Astrée, et ce qui m’empesche d’en parler d’avantage, ce
        n’est seulement que remettre le fer dans une playe ne sert qu’à
        l’envenimer. – Si est-ce, repliqua Diane, qu’il faut bien souvent user du fer pour
        les guerir; et quant à moy, il me semble que de dire
        librement son mal à une amie, c’est luy en remettre une partie. Et si
        j’osois vous en prier, ce me seroit une très-grande satisfaction, de
        sçavoir quelle a esté vostre vie, tout ainsi que je ne feray jamais
        difficulté de vous raconter la mienne, quand vous en aurez la curiosité. –
        Puis que vous le voulez ainsi, respondit Astrée, et que vous avez
        agreable de participer à mes ennuis, je veux donc que par apres vous me
        fassiez part de vos contentements, et que cependant vous me permettiez d’user
        de briefveté en ce discours, que vous desirez sçavoir de moy; aussi bien
        une histoire si mal-heureuse que la mienne, ne peut plaire que pour estre courte.</p>
        <p> Et s’estant toutes trois assises en rond, elle reprit la parole de ceste sorte.</p>

        <milestone unit="line"/>
        <milestone unit="line"/>
        <head type="chapitre">HISTOIRE</head>
        <p>D’ASTRÉE ET PHILLIS</h3>
        <milestone unit="line"/>
        <p>Ceux qui pensent que les amitiez et les haines
        passent de pere en fils, s’ils sçavoient quelle a esté la
        fortune de Celadon et de moy, <pb n="112"/> advoueroient sans doute qu’ils se
        sont bien fort trompez. Car, belle Diane, je croy que vous avez souvent
        ouy dire la vieille inimitié d’entre Alcé et Hippolyte,
        mes pere et mere, et Alcippe et Amarillis, pere et mere de Celadon, leur haine les
        ayant accompagnez jusques au cercueil, qui a esté cause de tant
        de troubles entre les bergers de ceste contrée que je m’asseure
        qu’il n’y a personne qui l’ignore le long des rives du cruel et diffamé
        Lignon. Et toutesfois il sembla qu’Amour, pour monstrer sa puissance, voulut
        expressement de personnes tant ennemies en unir deux si estroittement,
        que rien n’en peut rompre les liens que la mort. Car, à peine
        Celadon avoit atteint l’aage de quatorze ou quinze ans, et moy de douze ou
        treize, qu’en une assemblée qui se faisoit au temple de Venus,
        qui est sur le haut de ce mont, relevé dans la plaine, vis à vis
        de Mont-Suc, à une lieue du chasteau de Montbrison, ce jeune berger me vid, et comme
        il m’a raconté depuis, il en avoit conceu le desir long temps
        auparavant par le rapport que l’on luy avoit fait de moy. Mais
        l’empeschement que je vous ay dit de nos peres luy en avoit osté
        les moyens, et faut que j’advoue, que je ne croy pas qu’il en eust plus de
        volonté que moy; car je ne sçay pourquoy, lors que
        j’oyois parler de luy, le coeur me tressailloit en l’estomach, si ce n’est que ce fut
        un presage des troubles, qui depuis sont arrivez à son occasion.
        Or soudain qu’il me vid, je ne sçay comment il trouva subject
        d’amour en moy, tant y a que depuis ce temps il se resolut de m’aimer, et de me
        servir, et sembla qu’à cestre premiere veue nous fussions l’un
        et l’autre sur le point qu’il nous falloit aimer, puis qu’aussi-tost qu’on
        me dit que c’estoit le fils d’Alcippe, je ressentis un certain
        changement en moy, qui n’estoit pas ordinaire.</p>
        <p>Et dés lors toutes ses actions commencerent à me
        plaire et à me sembler beaucoup plus agreables que de tous ces
        autres jeune bergers de son aage; et parce qu’il n’osoit encores
        s’approcher de moy, et que la parole luy estoit interditte, ses
        regards, par leurs allées et venues, me parlerent si souvent,
        qu’en fin je recogneu qu’il avoit envie de m’en dire d’avantage. Et de fait, en
        un bal qui se tenoit au pied de la montagne sous de vieux ormes, qui
        rendent un agreable ombrage, il usa de tant d’artifice, que sans m’en
        prendre garde, et monstrant que c’estoit par mesgarde, il se trouva au
        dessous de ma main. Quant à moy , je ne fis point semblant de le
        cognoistre, et traittois avec luy, comme avec tous les autres. Luy au
        contraire en me prenant la main, baissa la <pb n="113"/> teste,
        de sorte que faisant semblant de baiser sa main, je sentis sur la
        mienne sa bouche; cet acte me fit monter la rougeur au visage, et
        feignant de n’y prendre garde, je tournay la teste de l’autre
        costé, comme attentive au branle que nous dansions. Cela fut cause qu’il
        demeura quelque temps sans parler à moy, ne sçachant,
        comme je crois, par où il devoit commencer; en fin, ne voulant perdre ceste
        occasion qu’il avoit si long temps recherchée, il s’avança devant
        moy, et parla à l’oreille de Corilas, qui me conduisoit à ce bal, si
        haut (feignant toutesfois de le dire bas) que j’ouys tels mots: Pleust à
        Dieu, Corilas, que la querelle des peres de ceste bergere, et de moy, eust
        à se demesler entre nous deux. Et lors il se retira en sa place, et
        Corilas luy respondit assez haut: Ne faites point ce souhait,
        Celadon, car peut-estre ne souhaitterez vous jamais rien de si
        dangereux. – Quelque hazard qu’il y ait (respondit Celadon tout haut)
        je ne me desdiray jamais de ce que je vous ay dit, et en
        deussé-je donner le coeur pour gage. – En semblables promesses, repliqua Corilas,
        on n’offre jamais une moindre asseurance que celle-là, et
        toutesfois il y en a fort peu, qui quelque temps apres ne s’en desdient. – Quiconque,
        adjousta le berger, fera difficulté de courre la fortune dont
        vous me menacez, je le croiray pour homme de peu de courage. – C’est vertu,
        respondit Corilas, d’estre courageux, mais c’est une folie aussi
        d’estre temeraire. – A la preuve, repliqua Celadon, on cognoistra quel
        je suis; et cependant je vous promets encore un coup, que je ne
        m’en desdiray jamais.</p>
        <p>Et parce que je faisois semblant de ne prendre garde
        à leurs discours, adressant sa parole à moy, il me
        dit: Et vous, belle bergere, quelle opinion en avez-vous? – Je ne sçay,
        luy respondis-je, dequoy vous parlez. – Il m’a dit, reprit Corilas, que
        pour tirer un grand bien d’un grand mal, il voudroit que la haine de
        vos peres fust changée en amour entre les enfans. – Comment,
        respondis-je, faisant semblant de ne le cognoistre pas, estes-vous fils
        d’Alcippe? Et m’ayant respondu qu’ouy, et de plus mon serviteur.
        Il me semble, luy dis-je, qu’il eust été plus à
        propos que vous vous fussiez mis aupres de quelqu’autre, qui eust eu plus d’occasion de
        l’avoir agreable que moy. – J’ay bien ouy dire, repliqua Celadon, que
        les dieux punissent les erreurs des peres sur les enfans, mais entre
        les hommes cela n’a jamais esté accoustumé. Ce n’est pas
        qu’il ne doive estre permis à vostre beauté, qui est divine, d’user des
        mesmes privileges des dieux; mais si cela est, <pb n="114"/> vous
        devez aussi comme eux le pardon quand on le vous demande. – Est-ce
        ainsi, berger, interrompit Corilas, que vous commencez vostre combat en
        criant mercy? – En tel combat, respondit-il, estre vaincu c’est
        une espece de victoire, et quant à moy je le veux bien estre,
        pourveu qu’elle en vueille la despouille. Je croy qu’ils eussent plus
        longuement continué leur discours, si le branle eust duré
        d’avantage, mais la fin nous separa, et chacun reprit sa place. Quelque
        temps apres, on commença de proposer les
        prix aux divers exercices qu’on avoit accoustumé de faire, comme
        de luitter, de courre, de sauter, et de jetter la barre, ausquels Celadon
        pour estre trop jeune, ne fut receu qu’à celuy de la course dont
        il eut le prix, qui estoit une guirlande de diverses fleurs, qui luy fut mise
        sur la teste par toute l’assemblée, avec beaucoup de louange,
        qu’estant si jeune il eust vaincu tant d’autres bergers. Luy, sans beaucoup
        songer en soy-mesme, se l’ostant, me la vint poser sur les cheveux, me
        disant assez bas: Voicy qui reconfirme ce que je vous ay dit. Je
        fus si surprise que je ne peus luy respondre, et n’eust esté
        Artemis, vostre mere, Phillis, je la luy eusse rendue; non pas que venant
        de sa main elle ne me fust fort agreable, mais parce que je craignois
        qu’Alcé, et Hippolyte le trouvassent mauvais. Toutesfois
        Artemis, qui desiroit plustost d’assoupir que de r’allumer ces vieilles inimitiez,
        me commanda de la recevoir, et de l’en remercier, ce que je fis si
        froidement, que chacun jugea bien, que ce n’avoit esté que par
        l’ordonnance de ma tante.</p>
        <p>Tout ce jour se passa de ceste sorte, et le lendemain aussi, sans que le jeune berger perdit une seule
        commodité de me faire paroistre son affection. Et parce que le troisiesme jour on a
        accoustumé de representer en l’honneur de Venus le jugement que
        Paris donna des trois Déesses, Celadon resolut de se mesler parmy les
        filles sous habit de bergere. Vous sçavez bien que le troisiesme jour,
        sur la fin du repas, le grand Druyde a de coustume de jetter entre les filles
        une pomme d’or, sur laquelle sont escrits les noms des trois bergeres,
        qui luy semblent les plus belles de la trouppe, avec ce mot Soit
        donnée à la plus belle des trois, et qu’apres on tire au sort celle qui
        doit faire le personnage de Paris, qui avec les trois bergeres entre dans le
        temple de la Beauté, dedié à Venus, où les
        portes estant bien fermées, elle fait jugement de la beauté de toutes trois, les voyant
        nues, hormis un foible linge, qui les couvre de la ceinture jusques aupres du
        genouil. Et parce qu’autrefois il y a eu de l’abus, et que quelques
        bergers se sont meslez <pb n="115"/> parmy les bergeres, il fut
        ordonné par edict public, que celuy qui commettroit semblable
        faute, seroit sans remission lapidé par les filles à la porte du
        temple. Or il advint que ce jeune enfant, sans consideration de ce danger
        extreme, ce jour là s’habilla en bergere, et se mettant dans
        nostre trouppe fut receu pour fille, et comme si la fortune l’eust voulu
        favoriser, mon nom fut escrit sur la pomme, et celuy de Malthée,
        et de Stelle; et lors qu’on vint à tirer le nom de celle qui feroit
        le personnage de Paris, j’ouys nommer Orithie, qui estoit le nom que
        Celadon avoit pris. Dieu sçait si en son ame il ne receut toute
        la joye dont il pouvoit estre capable, voyant son dessein si bien reussir!</p>
        <p>Enfin nous fusmes menées dans le temple, où le juge
        estant assis en son siege, les portes closes, et nous trois
        demeurées toutes seules dedans avec luy, nous commençasmes, selon
        l’ordonnance, à nous deshabiller. Et parce qu’il falloit que chacune à part
        allast parler à luy, et faire offre tout ainsi que les trois
        déesses avoient fait autrefois à Paris, Stelle qui fut la plus diligente
        à se deshabiller, s’alla la premiere presenter à luy qu’il contempla
        quelque temps, et apres avoir ouy ce qu’elle luy vouloit dire, il la fit
        retirer pour donner place à Malthée, qui m’avoit
        devancée, parce que me faschant fort de me monstrer nue, j’allois retardant le plus que je
        pouvois de me despouiller. Celadon à qui le temps sembloit trop
        long, apres avoir fort peu entretenu Malthée, voyant que je n’y allois
        point, m’appella paresseuse. En fin ne pouvant plus dilayer, j’y fus
        contrainte, mais, mon Dieu! quand je m’en souviens, je meurs
        encor de honte: j’avois les cheveux espars, qui me couvroient
        presque toute, sur lesquels pour tout ornement je n’avois que la
        guirlande que le jour au paravant il m’avoit donnée. Quand les
        autres furent retirées, et qu’il me vid en
        cest estat aupres de luy, je pris bien garde qu’il changea deux ou
        trois fois de couleur, mais je n’en eusse jamais
        soupçonné la cause; de mon costé la honte m’avoit teint la joue d’une si
        vive couleur, qu’il m’a juré depuis ne m’avoir jamais veue si belle,
        et eust bien voulu qu’il luy eust esté permis de demeurer tout le jour
        en ceste contemplation. Mais craignant d’estre découvert, il fut
        contraint d’abreger son contentement, et voyant que je ne luy disois rien, car la
        honte me tenoit la langue liée: Et quoy, Astrée, me
        dit-il, croyez-vous vostre cause tant avantageuse, que vous n’ayez besoin comme
        les autres, de vous rendre vostre juge affectionné?
        <pb n="116"/> – Je ne doute point, Orithie, luy respondis-je, que je
        n’aye plus de besoin de seduire mon juge par mes paroles, que Stelle ny
        Malthée; mais je s&amp;amp;c.e dil;ay bien aussi que je leur cede autant
        en la persuasion qu’en la beauté. De sorte que n’eust esté la
        contrainte à quoy la coustume m’a obligée, je ne fusse jamais venue devant
        vous pour esperance de gagner le prix. – Et si vous l’emportez, respondit le
        berger, qu’est-ce que vous ferez pour moy? – Je vous en auray,
        luy dis-je, d’autant plus d’obligation, que je croy le meriter moins. –
        Et quoy, me repliqua-t’il, vous ne me faites point d’autre offre?
        – Il faut, luy dis-je, que la demande vienne de vous, car je ne vous en
        sçaurois faire, qui meritast d’estre receue. – Jurez moy, me dit
        le berger, que vous me donnerez ce que je vous demanderay, et mon jugement
        sera à vostre avantage.</p>
        <p>Apres que je le luy eus promis, il me demanda de mes
        cheveux pour en faire un bracelet, ce que je fis, et apres les avoir
        serrez dans un papier, il me dit: Or, Astrée, je
        retiendray ces cheveux pour gage du serment que vous me faites, afin que si vous y
        contrevenez jamais, je les puisse offrir à la déesse
        Venus, et luy en demander vengeance. – Cela, luy respondis-je, est superflu, puis que je
        suis resolue de n’y manquer jamais. Alors avec un visage riant, il me
        dit: Dieu soit loué, belle Astrée, de ce que mon
        dessein a reussi si heureusement; car sçachez que ce que vous m’avez promis,
        c’est de m’aimer plus que personne du monde, et me recevoir pour vostre
        fidele serviteur, qui suis Celadon, et non pas Orithie, comme vous
        pensez. Je dis ce Celadon, par qui Amour a voulu rendre preuve que la
        haine n’est assez forte pour detourner ses effets, puis qu’entre les
        inimitiez de nos peres, il m’a fait estre tellement à vous, que
        je n’ai point redouté de mourir à la porte de ce temple, pour
        vous rendre tesmoignage de mon affection.</p>
        <p>Jugez, sage Diane, quelle je devins lors; car amour me deffendoit
        de venger ma pudicité, et toutesfois la honte m’animoit contre
        l’amour. Enfin apres une confuse dispute, il me fut impossible de consentir
        à moy-mesme de le faire mourir, puis que l’offense qu’il m’avait faite
        n’estoit procedée que de m’aimer trop. Toutesfois le cognoissant
        estre berger, je ne peux plus longuement demeurer nue devant ses yeux, et
        sans luy faire autre response, je m’en courus vers mes compagnes, que
        je trouvay desja presque revestues. Et reprenant mes habits sans
        sçavoir presque ce que je faisois, je m’habillay le plus
        promptement qu’il me fut possible. <pb n="117"/></p>
        <p>Mais pour abreger, lors que nous fusmes toutes
        prestes, la dissimulée Orithie se mit sur le sueil de la porte,
        et nous ayant toutes trois aupres d’elle: J’ordonne, dit-il, que le prix
        de la beauté soit donné à Astrée, en
        tesmoignage de quoy je luy presente la pomme d’or, et ne faut que personne doute de mon jugement,
        puis que je l’ay veue, et qu’encores que fille, j’en ay ressenti la
        force. En proferant ces mots, il me presenta la pomme que je receus
        toute troublée, et plus encores quand tout bas il me dit:
        Recevez ceste pomme pour gage de mon affection, qui est toute infinie comme
        elle est toute ronde. Je luy respondis: Contente toy, temeraire,
        que je la reçois pour sauver ta vie, et qu’autrement je la
        refuserois de ta main. Il ne peut me repliquer de peur d’estre ouy et recogneu, et
        parce que c’estoit la coutusme, que celle qui recevoit la pomme,
        baisoit le juge pour remerciement, je fus contrainte de le
        baiser; mais je vous asseure, que quand jusques alors je ne
        l’eusse point recogneu, j’eusse bien découvert que c’estoit un
        berger, car ce n’estoit point un baiser de fille. Incontinent la foule, et
        l’applaudissement de la trouppe nous separa, parce que le druyde
        m’ayant couronnée, me fit porter dans une chaire jusques
        où estoit l’assemblée, avec tant d’honneur, que chacun s’estonnoit, que je
        ne m’en resjouyssois d’avantage; mais j’estois tellement interditte,
        et si fort combatue d’amour et de despit, qu’à peine
        sçavois-je ce que je faisois. Quant à Celadon, aussi tost qu’il eut
        parachevé les ceremonies, il se perdit entre les autres bergers, et peu à peu
        sans qu’on y prist garde, se retira de la troupe, et laissa ces habits
        empruntez, pour reprendre les siens naturels avec lesquels il nous vint
        retrouver ayant un visage si asseuré, que personne ne s’en fust jamais douté.</p>
        <p>Quant à moy, lors que je le revis, je n’osois
        presque tourner les yeux sur luy, pleine de honte et de colere;
        mais luy qui s’en prenoit garde, sans en faire semblant, trouva le
        moyen de m’accoster, et me dit assez haut: Le juge qui vous a
        donné le prix de beauté, a monstré d’avoir
        beaucoup de jugement et me semble que quoy que la justice de vostre cause meritast bien une si
        favorable sentence, vous ne laissez de luy avoir quelque obligation. –
        Je croy, berger, luy respondis-je assez bas, qu’il m’est plus
        obligé que moy à luy, puis que s’il m’a donné une pomme, qui en
        quelque sorte m’estoit deue, je luy ay donné la vie, que pour sa
        temerité il meritoit de perdre. – Aussi m’a-t’il dit, respondit
        incontinent Celadon, qu’il ne la veut conserver que pour vostre service. – Si <pb n="118"/> je
        n’eusse eu plus d’egard, repliquay-je, à moy mesme qu’à
        luy, je n’eusse pas laissé sans chastiment une si grande outrecuidance. Mais,
        Celadon, c’est assez, coupons là ce discours, et contentez-vous, que si
        je ne vous ay faict punir comme vous meritez, ce n’a seulement esté,
        que pour ne vouloir donner occasion à chacun de penser quelque chose de
        plus mal à propos de moy et non point pour faute de volonté que
        j’eusse de vous en voir chastié. – S’il n’y a eu, dit-il, que ceste occasion,
        qui ait retardé ma mort, dites moy de quelle façon vous voulez
        que je meure, et vous verrez que je n’ay moins de courage pour vous satisfaire, que j’ay
        eu d’amour pour vous offenser.</p>
        <p>Ce discours seroit trop long, si je voulois
        particulierement vous redire tous nos propos. Tant y a, qu’apres
        plusieurs repliques d’un costé et d’autre, par lesquelles il
        m’estoit impossible de douter de son affection, si pour le moins les divers
        changemens de visage en peuvent donner quelque cognoissance, je luy
        dis, feignant d’estre en colere: Ressouviens toy, berger, de
        l’inimitié de nos peres, et croy que celle que je te porteray ne
        leur cedera en rien, si tu m’importunes jamais plus de tes folies,
        ausquelles ta jeunesse et mon honneur font pardonner pour ceste fois.
        Je luy dis ces derniers mots, afin de luy donner un peu de courage, car
        il est tout vray que sa beauté, son courage, et son affection me
        plaisoient: Et afin qu’il ne peust me respondre, je me tournay
        pour parler à Stelle qui estoit pres de moy. Luy tout
        estonné de ceste response, se retira de l’assemblée, si triste, qu’en peu de
        jours il devint presque mescognoissable et si particulier, qu’il ne hantoit plus
        que les lieux plus retirez et sauvages de nos bois. Dequoy estant
        advertie par quelques unes de mes compagnes, qui m’en parloient sans
        penser que j’en fusse la cause, je commençay d’en ressentir de
        la peine, et resolus en moy-mesme de chercher quelque moyen de luy donner
        un peu plus de satisfaction. Et parce, comme je vous ay dit, qu’il
        s’esloignoit de toute sorte de compagnie, je fus contrainte pour le
        rencontrer, de conduire mes troupeaux du costé où je
        sceus qu’il se retiroit le plus souvent, et apres y avoir esté en vain deux ou
        trois fois, en fin un jour, ainsi que je l’allois cherchant, il me sembla
        d’entr’ouyr sa voix entre quelques arbres, et je ne fus point
        trompée, car, m’aprochant doucement, je le veis couché en terre de son
        long, et les yeux tous moites de larmes, si tendus contre le ciel, qu’ils
        sembloient immobiles.</p>
        <p>La veue que j’en eus, me trouvant toute disposée,
        m’esmeut <pb n="119"/> tellement à pitié, que je me resolus
        de ne le laisser plus en semblable peine. C’est pourquoy, apres l’avoir quelque
        temps consideré, et ne voulant point luy faire paroistre, que je
        le voulusse rechercher, je me retiray assez loin de là, où,
        faisant semblant de ne prendre garde à luy, je me mis à chanter
        si haut, que ma voix parvint jusques à ses aureilles. Aussi tost qu’il m’ouyt,
        je veis qu’il se releva en sursaut, et tournant les yeux du costé
        où j’estois, il demeura comme ravy à m’escouter, à quoy ayant pris
        garde, à fin de luy donner commodité de m’approcher, je fis semblant de dormir,
        et toutesfois je tenois les yeux entr’ouverts pour voir ce qu’il
        deviendroit, et certes il ne manqua point de faire ce que j’avois
        pensé; car s’approchant doucement de moy il se vint mettre
        à genoux le plus pres qu’il peut, et apres avoir demeuré long
        temps en cet estat, lors que je faisois semblant d’estre le plus assoupie, pour
        luy donner plus de hardiesse, je sentis qu’apres plusieurs souspirs, il
        se baissa doucement contre ma bouche, et me baisa.</p>
        <p>Alors me semblant qu’il avoit bien assez pris de
        courage, j’ouvris les yeux, comme m’estant esveillée quand il
        m’avoit touchée, et me relevant, je luy dis feignant d’estre en
        colere: Mal appris berger, qui vous a rendu si outrecuidé, que de venir
        interrompre mon sommeil de ceste sorte? Luy alors tout tremblant,
        et sans lever les genoux: C’est vous, belle bergere, dit-il, qui
        m’y avez contraint, et si j’ay failly, vous en devez punir vos
        perfections qui en sont cause. – Ce sont toujours là, luy
        dis-je, les excuses de vos outrecuidances; mais si vous continuez à
        m’offenser ainsi, croyez, berger, que je ne le supporteray pas. – Si
        vous appelez offense, me respondit-il, d’estre aymée et
        adorée, commencez de bonne heure à chercher le chastiment que vous me
        voulez donner, car dés icy je vous jure, que je vous offenseray de
        ceste sorte toute ma vie, et qu’il n’y a ny rigueur de vostre cruauté, ny
        inimitié de nos peres, ny empeschement de l’univers ensemble, qui me puisse
        divertir de ce dessein.</p>
        <p>Mais, belle Diane, il faut que j’abbrege ces
        agreables discours, estans si peu convenables en la maison
        desastrée où je suis, et vous diray seulement qu’en fin estant vaincue, je luy
        dis: Mais quoy, berger, quelle fin aura vostre dessein, puis que
        ceux qui vous peuvent rendre tel qu’il leur plaist, le
        desapprouvent? – Comment, me repliqua-t’il incontint, rendre tel
        qu’il leur plaist? tant s’en faut qu’Alcippe ait ceste puissance
        sur ma volonté, que je ne l’ay pas moy-mesme. – Vous pouvez, luy
        respondis-je, vous <pb n="120"/> dispenser de vous, à vostre
        gré, mais non pas de l’obeissance que vous devez à vostre pere, sans
        faire une grande faute. – L’obeissance, adjousta-t’il, que je luy dois, ne
        peut passer au delà de ce que je puis sur moy. Car ce n’est pas
        faillir, de ne point faire ce que l’on ne peut; mais, soit ainsi
        que je le doive, puis que de deux maux on doit fuir le plus grand, je
        choisiray plutost de faillir envers luy, qui n’est qu’un homme,
        qu’envers vostre beauté qui est divine.</p>
        <p>Nos discours en fin continuerent si avant, qu’il
        fallut que je luy permisse d’estre mon serviteur. Et d’autant que nous
        estions si jeunes et l’un et l’autre, que nous n’avions pas encore
        beaucoup d’artifice pour couvrir nos desseins, Alcippe s’en print
        incontinent garde, et ne voulant point que ceste amitié passast
        plus outre, il resolut avec le bon vieillard Cleante son ancien amy, de luy
        faire entreprendre un voyage si long, que l’absence effaçast
        ceste jeune impression d’amour; mais cest esloignement y profita aussi
        peu que tous les autres artifices, dont depuis il se servit. Car
        Celadon, quoy que jeune enfant, a tousjours eu une telle resolution
        à vaincre toutes difficultez, qu’au lieu que quelqu’autre eust pris ces
        contrarietez pour peine, il les recevoit pour preuve de soy-mesme, et
        les nommoit les pierres de touche de sa fidelité; et d’autant
        qu’il sceut que son voyage devoit estre long, il me pria de luy donner
        commodité de me dire à Dieu.</p>
        <p>Je le fis, belle Diane, mais si vous eussiez veu
        l’affection dont il me supplioit de l’aimer, les sermens dont il
        m’asseuroit de ne point changer, et les conjurations dont il
        m’obligeoit à n’en aimer point d’autre, vous eussiez, sans
        doute, jugé, que toutes choses plus impossibles pouvoient arriver plustost que la
        perte de ceste amitié. En fin ne pouvant plus retarder, il me
        dit: Mon Astre, car tel estoit le nom, dont plus communement en
        particulier il me nommoit, je vous laisse mon frere Lycidas, à
        qui je ne celay jamais un seul de mes desseins. Il sçait quel service
        je vous ay voué, permettez moy, si vous voulez que je parte avec quelque
        contentement, que vous recevrez comme venant de moy, tous les services
        qu’il vous fera, et par sa presence vous renouvellerez la memoire de
        Celadon. Et certes il avoit raison de me faire ceste priere, car
        Lycidas, durant son esloignement, se monstra si curieux d’obsever ce
        que son frere luy avoit recommandé, qu’il y en eut plusieurs qui
        creurent qu’il avoit succedé à l’affection que son frere
        me portoit. Cela fut cause qu’Alcippe, apres l’avoir tenu trois ans hors de ceste
        contrée, le rappella avec opinion <pb n="121"/> qu’un si long terme
        auroit aisément effacé la legere impression qu’amour
        avoit peu faire en une ame si jeune, et que devenu plus sage, il distrairoit mesme Lycidas
        de mon affection. Mais son retour ne me fut qu’une extreme asseurance
        de sa fidelité; car la froideur des Alpes, qu’il avoit
        passées par deux fois, ne peut en rien diminuer le feu de son amour, ny les
        admirables beautez de ces Romaines le divertir tant soit peu de ce
        qu’il m’avoit promis. O Dieu! avec quel contentement me vint-il
        retrouver! il me supplia par son frere, que je luy donnasse
        commodité de me parler. Je croy avoir encore sa lettre. Helas!
        j’ay plus cherement consevé ce qui venoit de luy, que luy-mesme.
        Et lors elle tira de sa poche un petit sac semblable à celuy que
        Celadon portoit, où à son imitation elle conservoit curieusement
        les lettres qu’elle recevoit de luy, et tirant la premiere, car elles estoient
        toutes d’ordre, apres s’estre essuyé les yeux, elle leut tels mots.</p>
    </div>
    <div type="contentli">
        <milestone unit="line"/>
        <head type="chapitre">LETTRE DE CELADON</head>
        <p>à la Bergere Astrée</h3>
        <milestone unit="line"/>
        <p>Belle Astrée, mon exil a esté vaincu de
        ma patience; fasse le Ciel qu’il l’ait aussi esté de vostre amitié. Je suis
        party avec tant de regret, et revenu avec tant de contentement, que n’estant mort, ny
        en allant, ny en revenant, je tesmoigneray tousjours qu’on ne peut
        mourir de trop de plaisir, ny de trop de desplaisir. Permettez-moy donc
        que je vous voye, à fin que je puisse raconter ma fortune
        à celle qui est ma seule fortune.</p>
        <milestone unit="line"/>
    </div>
    <div type="contentl">
        <p>Belle Diane, il est impossible que je me ressouvienne des
        discours, que nous eusmens alors, sans me reblesser, de sorte que la moindre playe
        m’en est aussi douloureuse que la mort. Pendant l’absence de Celadon,
        Artemis, ma tante et mere de Phillis, vint visiter ses parens, et mena
        avec elle ceste belle bergère dit-elle, monstrant Phillis. Et
        parce que nostre façon de vivre luy sembla plus agreable que celle des
        bergers d’Allier, elle resolut de demeurer avec nous, qui ne me fut pas peu de
        contentement; car par ce moyen nous vismes à nous pratiquer, et
        quoy que l’amitié ne fust pas si estroitte qu’elle a esté
        depuis, toutesfois son humeur me plaisoit de sorte, que je passois assez
        agreablement plusieurs heures fascheuses avec elle. Et lors que Celadon
        fut de retour, et qu’il l’eut quelque temps hantée, il en fit un
        si <pb n="122"/> bon jugement que je puis dire avec verité, qu’il est
        cause de l’estroitte affection, qui depuis a esté entr’elle et
        moy. Ce fut à ceste fois que luy, ayant atteint l’aage de dix sept ou
        dix huict ans, et moy de quinze ou seize, nous commençasmes de nous
        conduire avec plus de prudence; de sorte que pour celer nostre amitié, je le
        priay, ou plustost je le contraignis de faire cas de toutes les
        bergeres, qui auroient quelque apparence de beauté, afin que la
        recherche qu’il faisoit de moy, fust plustost jugée commune que
        particuliere. Je dis que je l’y contraignis, parce que je n’ay pas
        opinion que sans son frere Lycidas il y eust jamais voulu
        consentir; car apres s’estre plusieurs fois jetté à
        genoux devant moy, pour revoquer le commandement que je luy en faisois, en fin son
        frere luy dit, qu’il estoit necessaire pour mon contentement d’en user
        ainsi, et que s’il n’y sçavoit point d’autre remede, il falloit
        qu’en cela il se servist de l’imagination, et que parlant aux autres, il se
        figurast que c’estoit à moy. Helas! le pauvre berger avoit bien
        raison d’en faire tant de difficulté, car il prevoyoit trop
        veritablement que de là procederoit la cause de sa mort.
        Excusez, sage Diane, si mes pleurs interrompent mon discours, puis que j’en ay tant
        de sujet, que ce seroit impieté de me les interdire.</p>
        <p>Et apres s’estre essuyé les yeux, elle reprit son
        discours ainsi: Et parce que Phillis estoit d’ordinaire avec moy,
        ce fut à elle qu’il s’adressa premierement, mais avec tant de
        contrainte, que je ne pouvois quelquesfois m’empescher d’en rire, et
        d’autant que Phillis croyoit que ce fust à bon escient, et
        qu’elle traittoit envers luy comme on a de coustume d’user envers ceux qui
        commencent une recherche, je me souviens que s’en voyant assez rudement
        traitté, il chantoit fort souvent ceste chanson, qu’il avoit faite sur ce sujet.</p>
    </div>
    <div type="contentci">
        <milestone unit="line"/>
        <head type="chapitre">CHANSON</head>
        <milestone unit="line"/>
        <p>Dessus les bords d’une fontaine</p>
        <p>D’humide mousse revestus,</p>
        <p>Dont l’onde à maints replis tortus,</p>
        <p>S’alloit esgarant par la plaine,</p>
        <p>Un berger se mirant en l’eau,</p>
        <p>Chantoit ces vers au chalumeau:</p>
        <p>Cessez un jour, cessez, la belle,</p>
        <p>Avant ma mort d’estre cruelle. <pb n="123"/></p>
        <p>Se peut-il qu’un si grand supplice,</p>
        <p>Que pour vous je souffre en aimant,</p>
        <p>Si les dieux sont dieux de justice,</p>
        <p>Soit en fin souffert vainement?</p>
        <p>Peut-il estre qu’une amitié</p>
        <p>N’esmeuve jamais à pitié,</p>
        <p>Mesme quand l’amour est extreme,</p>
        <p>Comme est celle dont je vous ayme?</p>
        <p>Ces yeux de qui les mignardises</p>
        <p>M’ont souvent contraint d’esperer,</p>
        <p>Encores que pleins de faintises,</p>
        <p>Veulent-ils bien se parjurer?</p>
        <p>Ils m’ont dit souvent que son coeur</p>
        <p>Quitteroit en fin sa rigueur,</p>
        <p>Accordant à ce faux langage</p>
        <p>Le reste de son beau visage.</p>
        <p>Mais quoy? les beaux yeux des bergeres,</p>
        <p>Se trouveront aussi trompeurs,</p>
        <p>Que des cours les attraits pipeurs?</p>
        <p>Doncques ces beautez bocageres,</p>
        <p>Quoy que sans fard dessus le front,</p>
        <p>Dedans le coeur se farderont,</p>
        <p>Et n’apprendront en leurs escoles,</p>
        <p>Qu’à ne donner que des paroles?</p>
        <p>C’est assez, il est temps, la belle,</p>
        <p>De finir ceste cruauté</p>
        <p>Et croyez que toute beauté,</p>
        <p>Qui n’a la douceur avec elle,</p>
        <p>C’est un œil qui n’a point de jour,</p>
        <p>Et qu’une belle sans amour,</p>
        <p>Comme indigne de ceste flame,</p>
        <p>Ressemble un corps qui n’a point d’ame.</p>
        <milestone unit="line"/>
    </div>
    <div type="contentl">
        <p>Ma sœur, interrompit Phillis, je me ressouviens fort bien
        de ce que vous dites, et faut que je vous fasse rire de la façon dont il
        parloit à moy, car le plus souvent ce n’estoient que des mots tant
        interrompus, qu’il eust fallu deviner pour les entendre, et d’or- <pb n="124"/> dinaire,
        quand il me vouloit nommer, il avoit tant accoustumé de parler
        à vous, qu’il m’appeloit Astrée. Mais voyez que c’est de nostre
        inclination. Je recognoissois bien que la nature avoit en quelque sorte
        advantagé Celadon par dessus Lycidas; toutesfois sans en pouvoir dire la
        raison, Lycidas m’estoit beaucoup plus agreable. – Helas! ma
        soeur, dit Astrée, vous me remettez en memoire un propos qu’il
        me tint en ce temps-là de vous, et de ceste belle bergere, dit-elle, en
        tournant vers Diane. Belle bergere, me disoit-il, la sage Bellinde, et
        vostre tante Artemis, sont infiniment heureuses d’avoir de telles
        filles, et nostre Lignon leur est fort obligé, puis que par leur
        moyen il a le bon-heur de voir sur ses rives, ces deux belles et sages
        bergeres. Et croyez que si je m’y cognois, elles seules meritent
        l’amitié d’Astrée, c’est pourquoy je vous conseille de
        les aymer; car je prevoy, pour le peu de cognoissance que j’ay eu d’elles, que
        bous recevrez beaucoup de contentement de leur familiarité.
        Pleust à Dieu que l’une d’elles daignast regarder mon frere Lycidas, avec quelle
        affection l’y porterois-je! Et d’autant que j’avois encor fort
        peu de cognoissance de vous, belle Diane, je luy respondis, que je
        desirerois plustost qu’il servist Phillis.</p>
        <p>Et il advint ainsi que je le souhaittois, car l’ordinaire
        conversation qu’il eut avec elle à mon occasion,
        produisit au commencement de la familiarité entr’eux, et en fin de l’amour
        à bon escient. Un jour qu’il la trouva à commodité, il resolut
        de luy declarer son affection avec le plus d’amour, et le moins de paroles
        qu’il pourroit: Belle bergere, luy dit-il, vous avez assez de
        cognoissance de vous-mesme, pour croire que ceux qui vous aiment, ne
        vous peuvent aimer qu’infiniment. Il ne peut estre que mes actions ne
        vous ayent donné quelque cognoissance de mon affection, pour peu
        que vous en ayez recogneu; puis qu’on ne peut vous aimer qu’à
        l’extreme, vous devez advouer que mon amour est tresgrande, et
        toutesfois estant telle, je ne demande en vous encore qu’un
        commencement de bonne volonté. Nous nous trouvasmes si pres,
        Celadon et moy, que nous peusmes ouyr ceste declaration, et la response aussi que
        Phillis luy fit, qui à la verité fut plus rude que je ne
        l’eusse pas attendu d’elle; car dés long temps auparavant, elle, et moy
        avions fort bien recogneu aux yeux et aux actions de Lycidas, qu’il
        l’aimoit, et en avions souvent discouru, et je l’avois plustost
        trouvée de bonne volonté envers luy qu’autrement. <pb n="125"/></p>
        <p>Toutesfois à ce coup, elle luy respondit avec tant d’aigreur,
        que Lycidas s’en alla comme desesperé, et Celadon qui aimoit son
        frere plus que l’ordinaire, ne pouvant souffrir de le voir traitter de ceste
        sorte, et ne sçachant à qui s’en prendre, s’en faschoit
        presque contre moy, dont au commencement je ne peus m’empescher de sousrire, et en fin
        je luy dis: Ne vous ennuyez point, Celadon, de ceste response,
        car nous y sommes presque obligées, puis que les bergers de ce
        temps, pour la plus part se plaisent beaucoup plus de faire croire à
        chacun qu’ils ont plusierus bonnes fortunes, que presque de les avoir
        vrayement, ayant opinion que la gloire d’un berger s’augmente par la
        diminution de nostre honneur. Et à fin que vous sçachiez
        que je cognois bien l’humeur de Phillis, je prends la charge de mettre Lycidas en ses
        bonnes graces, pouveu qu’il continue, et qu’il ait un peu de patience.
        Mais il faut advouer, que quand j’en parlay la premiere fois à
        ceste bergere, elle me renvoya si loin, que je ne sçavois presque
        qu’en esperer, si bien que je me resolus de la gagner avec le temps;
        mais Lycidas qui n’avoit point de patience, fit dessein plusieurs fois
        de ne l’aimer plus, et en ce temps il alloit chantant d’ordinaire tels vers.</p>
    </div>
    <div type="contentci">
        <milestone unit="line"/>
        <head type="chapitre">STANCES</head>
        <p>Sur une resolution de ne plus aimer.</h3>
        <milestone unit="line"/>
        <p>Quand je vy ces beaux yeux nos superbes vainqueurs,</p>
        <p>Soudain je m’y sousmis comme aux roys de nos cœurs,</p>
        <p>Pensant que la rigueur en deust estre bannie;</p>
        <p>Mais depuis espreuvant leur dure cruauté,</p>
        <p>Je creus qu’eterniser en nous leur tyrannie,</p>
        <p>Ce n’estoit pas amour, mais plustost lascheté.</p>
        <milestone unit="line"/>
        <p>Il est vray que c’est d’eux, dont naissent tous les jours</p>
        <p>Aux moindres de leurs traits quelques nouveaux amours;</p>
        <p>Mais à quoy sert cela, si comme de sa source</p>
        <p>L’eau, soudain qu’elle y naist, incontinent s’enfuit?</p>
        <p>De mesme aussi l’amour, d’une soudaine course</p>
        <p>S’enfuit loing de ces yeux, quoy qu’il en soit produit.</p>
        <milestone unit="line"/>
        <p>A son exemple aussi fuyons-les ces beaux yeux,</p>
        <p>Fuyons-les, et croyons que c’est pour nostre mieux. <pb n="126"/></p>
        <p>Et quand ils nous voudroient faire quelque poursuite,</p>
        <p>N’attendons point leurs coups n’y pouvant resister,</p>
        <p>Car il vaut beaucoup mieux se sauver à la fuitte,</p>
        <p>Que d’attendre la mort qu’on peut bien eviter.</p>
        <milestone unit="line"/>
    </div>
    <div type="contentl">
        <p>Je croy que Lycidas n’eust pas si promptement mis fin
        à la cruauté dont Phillis refusoit son affection, si de fortune un jour, qu’elle et moy,
        selon nostre coustume, nous allions promener le long de Lignon, nous
        n’eussions rencontré ce berger dans une isle de la riviere, en
        lieu fort escarté, et où il n’y avoit pas apparence de feinte.
        Nous le vismes d’un des costez de la riviere, qui estoit bien assez large et
        profonde pour nous empescher d’aller où il estoit, mais non pas
        d’ouyr les vers qu’il alloit plaignant, en traçant à ce qu’il
        sembloit quelques chiffres sur le sable avec le bout de sa houlette, que nous ne
        pouvions recognoistre, pour la distance qu’il y avoit de luy à
        nous. Mais les vers estoient tels.</p>
    </div>
    <div type="contentci">
        <milestone unit="line"/>
        <head type="chapitre">MADRIGAL</head>
        <p>Qu’il ne doit point esperer d’estre aimé.</h3>
        <milestone unit="line"/>
        <p>Pensons-nous en l’aimant,</p>
        <p>Que nostre amour fidelle</p>
        <p>Puisse jetter en elle</p>
        <p>Quelque seur fondement?</p>
        <p>Helas! c’est vainement.</p>
        <milestone unit="line"/>
        <p>Car plustost pour ma peine</p>
        <p>Ce que je vay tracer</p>
        <p>Sur l’inconstante arene</p>
        <p>Ferme se doit penser,</p>
        <p>Que pour mon advantage</p>
        <p>En son ame volage</p>
        <p>Je jette onc en l’aimant</p>
        <p>Quelque seur fondement.</p>
        <milestone unit="line"/>
    </div>
    <div type="contentl">
        <p>Peu apres nous ouysmes que s’estant teu pour quelque
        temps, il reprenoit ainsi la parole avec un grand Helas! et levant les yeux
        au ciel: O Dieu! si vous estes en colere contre moy, parce
        que j’adore avec plus de devotion l’oeuvre de vos mains que vous
        <pb n="127"/> mesme, pourquoy n’avez-vous compassion de l’erreur que
        vous me faites faire? que si vous n’aviez agreable que Phillis
        fust adorée, ou vous deviez mettre moins de perfections en elle,
        ou en moy moins de cognoissance de ses perfections; car n’est-ce
        profaner une chose de tant de merite, que de luy offrir moins d’affection?</p>
        <p>Je croy que ce berger continua assez longuement
        semblables discours, mais je ne les peuz ouyr, parce que Phillis me
        prenant par force sous le bras, m’emmena avec elle. Et lors que nous
        fusmes un peu éloignées, je luy dis: Mauvaise
        Phillis, pourquoy n’avez-vous pitié de ce berger que vous voyez mourir à
        vostre occasion? – Ma soeur, me respondit-elle, les bergers de ceste
        contrée sont si dissimulés, que le plus souvent leur
        coeur nie ce que leur bouche promet; que si sans passion nous voulons regarder les
        actions de cestuy-cy, nous cognoistrons qu’il n’y a rien qu’artifice.
        Et pour les paroles que nous venons d’ouyr, je juge quant à moy,
        que nous ayant veues de loin, il s’est expressement mis sur nostre chemin,
        afin que nous ouyssions ses plaintes dissimulées; autrement
        n’eussent –elles pas esté aussi bonnes, dictes à nous
        mesmes, qu’à ces bois, et à ces rives sauvages? – Mais, ma soeur, luy
        repondis-je, vous le luy avez deffendu. – Voilà, me repliqua-t’elle, une
        grande connoissance de son peu d’amitié, y a t’il quelque commandement
        assez fort pour arrester une violente affection? Croyez, ma soeur, que
        l’amitié qui peut flechir, n’est pas forte: pensez-vous
        que s’il eust desobey à mes commandemens, je ne l’eusse pas tenu pour
        m’aimer d’avantage? – Mais ma soeur, en fin, luy dis-je, il vous a obey.
        – Et bien, me repliqua-t’elle, il m’a obey, et en cela je le tiens pour
        fort obeissant, mais en ce qu’il a du tout laissé ma recherche,
        je le tiens pour fort peu passionné. Et quoy? estoit-il point
        d’advis qu’à la premiere ouverture qu’il m’a faicte de sa bonne
        volonté, j’en prisse des tesmoins, à fin qu’il
        ne s’en pûst plus desdire?</p>
        <p>Si je ne l’eusse interrompue, je croy qu’elle eust
        continué encore long temps ce discours. Mais parce que je
        desirois que Lycidas fust traité d’autre sorte, pour la peine que Celadon en
        souffroit, je luy dis, que ces façons de parler estoient
        à propos avec Lycidas, mais non pas avec moy, qui sçavois bien que nous sommes
        obligées de monstrer plus de mécontentement quand on nous
        parle d’amour, que nous n’en ressentons, à fin d’espreuver par
        là, quelle intention ont ceux qui parlent à nous; que je la louerois, si
        elle usoit de ces termes envers Lycidas, mais que c’estoit trop de
        meffiance <pb n="128"/> envers moy, qui ne luy avois jamais celé que
        ce j’avois de plus secret dans l’ame; et que pour conclusion, puis
        qu’il estoit impossible qu’elle evitast d’estre aimée de
        quelqu’un, qu’il valoit beaucoup mieux que ce fust de Lycidas, que de tout autre,
        puis qu’elle devoit desja estre asseurée de son affection. A
        quoy elle me respondit, qu’elle n’avoit jamais pensé de dissimuler envers
        moy, et qu’elle seroit trop marrie que j’eusse ceste opinion d’elle, et que
        pour m’en rendre plus de preuves, puis que je voulois qu’elle receust
        Lycidas, qu’elle m’obeyroit lors qu’elle recognoistroit qu’il
        l’aymeroit ainsi que je disois. Cela fut cause que Celadon la trouvant
        quelque temps apres avec moy, luy donna une lettre que son frere luy
        escrivoit par mon conseil.</p>
    </div>
    <div type="contentli">
        <milestone unit="line"/>
        <head type="chapitre">LETTRE DE LYCIDAS</head>
        <p>A PHILLIS</h3>
        <milestone unit="line"/>
        <p>Si je ne vous ay tousjours aimée, que jamais ne
        sois-je aimé de personne, et si mon affection a jamais changé, que jamais le
        mal-heur où je suis ne se change. Il est vray que depuis quelque temps,
        j’ay plus caché d’amour dans le coeur, que je n’en ay laissé
        paroistre en mes yeux, ny en mes paroles. Si j’ay failli en cela, accusez en le
        respect que je vous porte, qui m’a ordonné d’en user ainsi. Que
        si vous ne croyez le serment que je vous en fay, tirez en telle preuve que vous
        voudrez de moy, et vous cognoistrez que vous m’avez mieux acquis, que
        je ne sçay vous en asseurer par mes veritables, mais trop impuissantes paroles.</p>
        <milestone unit="line"/>
    </div>
    <div type="contentl">
        <p>En fin, sage Diane, apres plusieurs repliques d’un
        costé et d’autre, nous fismes en sorte que Lycidas fut receu, et
        dés lors nous commençasmes tous quatre une vie, qui n’estoit point
        desagreable, nous favorisans l’un l’autre avec le plus de discretion
        qu’il nous estoit possible. Et à fin de mieux couvrir nostre
        dessein, nous inventasmes plusieurs moyens, fut de nous parler, fut de nous
        escrire secrettement. Vous aurez peut-estre bien pris garde à ce
        rocher, qui est sur le grand chemin allant à la Roche. Il faut
        que vous sçachiez, qu’il y a un peu de peine à monter au dessus,
        mais y estant, le lieu est enfoncé, de sorte que l’on s’y peut tenir debout
        sans estre veu par dehors, et parce qu’il est sur le grand chemin, nous le
        choisismes pour nous y assembler, sans que personne nous
        <pb n="129"/> vist; que si quelqu’un nous rencontroit en y
        allant, nous feignions de passer chemin, et afin que l’un ny l’autre
        n’y allast point vainement, nous mettions dés le matin quelque
        brisée au pied, pour marque que nous avions à nous dire quelque chose.
        Il est vray que pour estre trop pres du chemin, pour peu que nostre voix
        haussast, nous pouvions estre ouys de ceux qui alloient et
        venoient; et cela estoit cause que d’ordinaire nous laissions ou
        Phillis, ou Lycidas en garde, qui d’aussi loing qu’ils voyoient
        approcher quelqu’un, toussoient pour nous en advertir. Et parce que
        nous avions coustume de nous escrire tous les jours, pour estre
        quelquefois empeschez, et ne pouvoir venir en ce lieu, nous avions
        choisi le long de ce petit ruisseau, qui costoye la grande
        allée, un vieux saule mymangé de vieillesse, dans le creux duquel nous
        mettions tous les jours des lettres, et afin de pouvoir plus aisément
        faire response, nous y laissions ordinairement une escritoire.</p>
        <p>Bref, sage Diane, nous <pb n="130"/> nous
        tournions de tous les costez qu’il nous estoit possible, pour nous
        tenir cachez. Et mesme nous avions pris une telle coustume de ne nous
        parler point, Celadon et moy, ny Lycidas et Phillis, qu’il y en eut
        plusieurs qui creurent que Celadon eust changé de volonté. Et parce
        qu’au contraire aussi tost qu’il voyoit Phillis, il l’alloit
        entretenir, et elle luy faisoit toute la bonne chere qu’il luy estoit
        possible, et moy de mesme, toutes les fois que Lycidas arrivoit, je
        rompois compagnie à tout autre pour parler à luy, il
        advint que par succession de temps Celadon mesme eut opinion que j’aymois Lycidas, et
        moy je creus qu’il aymoit Phillis, et Phillis pensa que Lycidas
        m’aymoit, et Lycidas eut opinion que Phillis aymoit Celadon. De sorte
        que nous nous trouvasmes, sans y penser, tellement embrouillez de ces
        opinions, que la jalousie nous fit bien paroistre qu’il faut peu
        d’apparence pour la faire naistre dans un coeur qui aime bien. – A la
        verité, interrompit Phillis, nous estions bien escolieres
        d’amour en ce temps-là; car à quoy nous servoit, pour cacher ce que
        vrayment nous aymions, de faire croire à chacun un amour qui n’estoit
        pas? puis que vous deviez bien autant craindre que l’on creust que vous
        voulussiez du bien à Lycidas comme à Celadon. – Ma soeur,
        ma soeur, repliqua Astrée, luy frappant de la main sur l’espaule, nous ne
        craignons guere qu’on pense de nous ce qui n’est pas, et au contraire
        le moindre soupçon de ce qui est vray, ne nous laisse aucun repos.</p>
        <p>Cette jalousie, continua-t’elle, se tournant vers
        Diane, nous attaignit tellement tous quatre, que je ne crois pas que la
        vie nous eust longuement duré, si quelque bon demon ne nous eust
        fait resoudre de nous en esclaircir en presence les uns des autres. Desja
        sept ou huict jours s’estoient escoulez, que nous ne nous voyions plus
        dans le rocher, et que les lettres que Celadon et moy mettions au pied
        du saule, estoient si differentes de celles que nous avions
        accoustumé, qu’il sembloit que ce fussent differentes personnes. En fin , comme je
        vous dis, quelque bon demon ayant soucy de nous, nous fit par hazard
        rencontrer tous quatre en ce mesme lieu sans nulle autre compagnie. Et
        l’amitié de Celadon (d’autant plus forte que toutes les autres,
        qu’elle le contraignit le premier de parler) luy mit ces paroles dans la
        bouche: Belle Astrée, si je pensois que le temps peust
        remedier au mal que je ressens, je m’en remettrois au remede qu’il me pourroit
        r’apporter; mais puis que plus il va vieillissant, plus aussi
        va-t’il augmentant, je suis contraint de luy en rechercher un meilleur
        par la plainte que je vous veux faire du tort que je reçoy, et
        d’autant plus aisément m’y suis-je resolu, que je suis pour faire ma
        plainte, et devant mes juges, et devant mes parties. Et lors qu’il vouloit
        continuer, Lycidas l’interrompit disant qu’il estoit en une peine qui
        n’estoit en grandeur guere differente de la sienne. – En
        grandeur? dit Celadon, il est impossible, car la mienne est
        extreme. – Et la mienne, repliqua Lycidas, est sans comparaison.</p>
        <p>Cependant que nos bergers parloient ensemble, je me tournay vers
        Phillis, et luy dis: Vous verrez, ma soeur, que ces bergers se
        veulent plaindre de nous. A quoy elle me respondit, que nous avions
        bien plus d’occasion de nous plaindre d’eux. Mais encore, luy dis-je,
        que j’en aye beaucoup de me douloir de Celadon, toutesfois j’en ai
        encor d’avantage de vous, qui sous tiltre de l’amitié que vous
        feignez de me porter, l’avez distrait de celle qu’il me faisoit paroistre, de
        sorte que je puis dire, que vous me l’avez desrobé. Et parce que
        Phillis demeura si confuse de mes propos, qu’elle ne sçavoit que
        me respondre, Celadon s’adressant à moy, me dit: Ah! belle
        bergere, mais volage comme belle, est-ce ainsi que vous avez perdu la
        memoire des services de Celadon et de vos serments? Je ne me
        plains pas tant de Lycidas, encor qu’il ait manqué au devoir de
        la proximité et de l’amitié qui est entre nous, comme je me
        deuls de vous à vous mesme, sçachant bien que le desir que vos
        perfections produisent dans un coeur, peut bien faire oublier toute sorte de service. Mais
        est-il possible qu’un si long service que <pb n="131"/> le mien, une
        si absolue puissance que celle que vous avez tousjours eue sur moy, et
        une si entiere affection que la mienne, n’ait peu arrester
        l’inconstance de vostre ame? ou bien si encore tout ce qui vient
        de moy est trop peu pour le pouvoir, comment est-ce que vostre foy si
        souvent jurée, et les dieux si souvent pris pour tesmoins, ne
        vous ont peu empescher de faire devant mes yeux une nouvelle election? En
        mesme temps Lycidas prenant la belle main de Phillis, apres un grand
        souspir, luy dit: Belle main, en qui j’ay entierement remis ma
        volonté, puis-je vivre et sçavoir que tu te plaises
        à la despouille d’un autre coeur que du mien? du mien, dis-je, qui avoit
        merité tant de fortune, si quelqu’un eust peu en estre digne par la plus
        grande, par la plus sincere et par la plus fidele amitié qui ait jamais esté?</p>
        <p>Je ne pus escouter les autres paroles que Lycidas
        continua, car je fus contrainte de respondre à Celadon:
        Berger, berger, luy dis-je, tous ces mots de fidelité et d’amitié
        sont plus en vostre bouche, qu’en vostre coeur, et j’ay plus d’occasion de me
        plaindre de vous, que de vous escouter; mais parce que je ne fay
        plus d’estat de rien qui vienne de vous, je ne daignerois m’en douloir.
        Vous en devriez faire de mesme, si vos dissimulations le vous
        permettoient; mais puis que nos affaires sont en ce terme,
        continuez, Celadon, aymez bien Phillis, et la servez bien, ses vertus
        le meritent. Que si en parlant à vous je rougis, c’est de despit
        d’avoir aymé ce qui en estoit tant indigne, et de m’y estre si
        lourdement deceue. L’estonnement de Celadon fut si grand, oyant les
        reproches que je luy faisois, qu’il demeura longuement sans pouvoir
        parler, ce qui me donna commodité d’ouyr ce que Phillis
        respondoit à Lycidas: Lycidas, Lycidas, luy dit elle, celuy qui me doit, me
        demande. Vous me nommez volage, et vous sçavez bien que c’est le
        nom le plus convenable à vos actions; mais vous pensez en vous
        plaignant le premier, effacer le tort que vous me faites, à moy?
        non, je faux, mais à vous-mesme, car ce vous est plus de honte de
        changer, que je ne fais de perte en vostre changement. Mais ce qui m’offense, c’est
        que vous vueilliez m’accuser de vostre faute, et feindre quelque bonne
        occasion de vostre infidelité: il est vray toutesfois, que
        celuy qui deçoit un frere, peut bien tromper celle qui ne luy est rien.</p>
        <p>Et lors se tournant vers moy, elle me dit: Et
        vous, Astrée, croyez que le gain que vous avez fait, le
        divertissant de mon amitié, ne peut estre de plus longue durée que
        jusques à ce qu’il <pb n="132"/> se presente un autre objet, encor que je sçache bien
        que vos perfections ont tant de puissance, que si ce n’estoit un coeur
        tout de plume, vous le pourriez arrester. – Phillis, luy repliquay-je,
        la preuve rend tesmoignage que vous estes une flatteuse, quand vous
        parlez ainsi des perfections qui sont en moy, puis que m’ayant
        desrobé Celadon, il faut qu’elles soient bien foibles, ne l’ayant peu retenir
        apres l’avoir pris. Celadon se jettant à genoux devant
        moy: Ce n’est pas, me dit-il, pour mespriser les merites de Phillis, mais je
        proteste bien devant tous les dieux, qu’elle n’alluma jamais la moindre
        estincelle d’amour dans mon ame, et que je supporteroy avec moins de
        desespoir l’offence que vous feriez contre moy en changeant, que non
        point celle que vous faites contre mon affection en me blasmant
        d’inconstance.</p>
        <p>Il ne sert à rien, sage Diane, de particulariser
        tous nos discours, car ils seroient trop longs, et vous pourroient
        ennuyer; tant y a qu’avant que nous separer nous fusmes tellement
        remis en nostre bon sens, ainsi le faut-il dire, que nous recogneusmes
        le peu de raison qu’il y avoit de nous soupçonner les uns les
        autres. Et toutesfois nous avions bien à louer le Ciel, que nous nous
        fissions ceste declaration tous quatre ensemble, puis que je ne crois pas
        qu’autrement il eust esté possible de desraciner cette erreur de
        nostre ame; et, quant à moy, je vous asseure bien que rien n’eust peu
        me faire entendre raison, si Celadon ne m’eust parlé de ceste sorte
        devant Phillis mesme.</p>
        <p>Or depuis ce temps nous allasmes un peu plus retenus
        que de coustume. Mais au sortir de ce travail je rentray en un autre
        qui n’estoit guere moindre, car nous ne peusmes si bien dissimuler,
        qu’Alcippe qui y prenoit garde, ne recogneust que l’affection de son
        fils envers moy n’estoit pas du tout esteinte. Et pour s’en asseurer,
        il veilla si bien ses actions, que remarquant avec quelle
        curiosité il alloit tous les jours à ce vieil saule, où nous mettions
        nos lettres, un matin il s’y en alla le premier, et apres avoir longuement
        cherché, prenant garde à la foulure que nous avions faite sur l’herbe
        pour y estre allez si souvent, il se laissa conduire, et le trac le mena droit
        au pied de l’arbre, où il trouva une lettre que j’y avois mise
        le soir; elle estoit telle. <pb n="133"/></p>
    </div>
    <div type="contentli">
        <milestone unit="line"/>
        <head type="chapitre">LETTRE D’ASTRÉE</head>
        <p>A CELADON</h3>
        <milestone unit="line"/>
        <p>Hier nous allasmes au temple, où nous fusmes
        assemblées pour assister aux honneurs qu’on fait à Pan, et à Siringue en leur
        chommant ce jour: j’eusse dit festoyant, si vous y eussiez esté, mais
        l’amitié que je vous porte est telle, que ny mesmes les choses
        divines, s’il m’est permis de le dire ainsi, sans vous ne me peuvent plaire. Je
        me trouve tant incommodée de nos communs importuns, que sans la
        promesse que j’ay faicte de vous escrire tous les jours, je ne sçay si aujourd’huy
        vous eussiez eu de mes nouvelles: recevez-les donc pour ce coup de ma promesse.</p>
        <milestone unit="line"/>
    </div>
    <div type="contentl">
        <p>Quand Alcippe eut leu ceste lettre, il la remit au mesme
        lieu, et se cachant pour voir la response, son fils ne tarda pas d’y venir, et ne
        se trouvant point de papier rescrivit sur le dos de ma lettre.</p><p>
        Et m’a dit depuis que la sienne estoit telle.</p>
    </div>
    <div type="contentli">
        <milestone unit="line"/>
        <head type="chapitre">LETTRE DE CELADON</head>
        <p>A LA BERGERE ASTRÉE</h3>
        <milestone unit="line"/>
        <p>Vous m’obligez et desobligez en mesme temps; pardon,
        si ce mot vous offense. Quand vous me dites que vous m’aimez, puis-je avoir
        quelque plus grande obligation à tous les dieux? Mais l’offense
        n’est pas petite, quand ceste fois vous ne m’escrivez que pour me
        l’avoir promis, car je dois ce bien à vostre promesse et non pas
        à vostre amitié. Ressouvenez vous, je vous supplie, que je ne suis
        pas à vous, parce que je le vous ay promis, mais parce que veritablement je
        suis vostre, et que de mesme je ne veux pas des lettres pour les
        conditions qui sont entre nous; mais pour le seul tesmoignage de
        vostre bonne volonté, ne les cherissant pas pour estre marchandées,
        mais pour m’estre envoyées d’une entiere et parfaite affection.</p>
        <milestone unit="line"/>
    </div>
    <div type="contentl">
        <p>Alcippe n’avoit peu recognoistre qui estoit la bergere à
        qui cette lettre s’adressoit, car il n’y avoit personne de nommé. Mais
        voyez que c’est d’un esprit qui veut contrarier; il ne plaignit pas sa
        peine d’attendre en ce mesme lieu plus de cinq ou six heures, pour voir
        qui seroit celle qui la viendroit querir, s’asseurant <pb n="134"/> bien
        que le jour ne s’escouleroit pas, que quelqu’une ne la vint prendre. Il
        estoit desja fort tard quand je m’y en allay; mais soudain qu’il
        m’apperceut, de peur que je ne la prisse, il se leva, et fit semblant
        de s’estre endormy là, et moy, pour ne luy point donner de
        soupçon, tournant mes pas, je faignis de prendre une autre voye. Luy au
        contraire, fort satisfait de sa peine, aussi tost que je fus partie,
        prit la lettre, et se retira chez soy, d’où il fit incontinent
        dessein d’en envoyer son fils, parce il ne vouloit en sorte quelconque qu’il
        eust alliance entre nous, à cause de l’extreme inimitié
        qu’il y avoit entre Alcée et luy, et au contraire avoit l’intention de
        le marier avec Malthée, fille de Forelle, pour quelque commodité qu’il
        pretendoit de leur voisinage. Les paroles qui furent dites entre nous
        à son depart, n’ont esté que trop divulguées par une des
        nymphes de Bellinde; car je ne sçay comment ce jour là Lycidas, qui
        estoit au pied du rocher, s’endormit, et ceste nymphe en passant nous ouyt, et
        escrivit dans des tablettes tous nos discours. – Et quoy, interrompit
        Diane, sont-ce les vers que j’ay ouy chanter à une des nymphes
        de ma mere, sur le depart d’un berger? – Ce les sont, respondit
        Astrée, et parce que je n’ay jamais voulu faire semblant qu’il y eust quelque
        chose qui me touchast, je ne les ay osé demander. – Ne vous en
        mettez point en peine, repliqua Diane, car demain je vous en donneray une
        coppie. Et apres qu’Astrée l’en eut remerciée, elle
        continua: Or durant cest esloignement, Olimpe, fille du berger Lupeandre,
        demeurant sur les confins de Forests, du costé de la riviere de
        Furan, vint avec sa mere en nostre hameau; et parce que ceste bonne
        vieille aymoit fort Amarillis, comme ayant de jeunesse esté
        nouries ensemble, elle la vint visiter. Ceste jeune bergere n’estoit pas si
        belle qu’elle estoit affettée, et avoit si bonne opinion d’elle
        mesme, qu’il luy sembloit que tous les bergers qui la regardoient, en estoient
        amoureux, qui est une regle infaillible pour toutes celles qui
        s’affectionnent aisément. Cela fut cause qu’aussi tost qu’elle
        fut arrivée dans la maison d’Alcippe, elle commença de
        s’embesongner de Lycidas, ayant opinion que la civilité dont il usoit envers
        elle, procedast d’amour; soudain que le berger s’en apperceut, il nous
        le vint dire, pour sçavoir comme il avoit à s’y conduire.
        Nous fusmes d’avis, afin de mieux couvrir l’affection qu’il portoit à
        Phillis, qu’il maintint Olimpe en ceste opinion. Et peu apres il advint par
        mal-heur qu’Artemis eut quelque affaire sur les rives d’Allier,
        où elle emmena avec Phillis, <pb n="135"/> quelque artifice que nous sceussions
        inventer pour la retenir. Durant cest esloignement, qui peut estre de
        six à sept lunes, la mere d’Olimpe s’en retourna, et laissa
        sa fille entre les mains d’Amarillis, en intention que Lycidas
        l’espouseroit, jugeant selon ce qu’elle en voyoit, qu’il l’aimoit desja
        beaucoup; et parce que c’estoit un party advantageux pour elle,
        elle fut conseillée par sa mere de le rendre le plus amoureux
        qu’il luy seroit possible. Et vous asseure, belle Diane, qu’elle ne s’y feignit
        point, car depuis ce temps-là elle estoit plustost celle qui
        recherchoit, que la recherchée.</p>
        <p>Si bien que un jour qu’elle le trouva à propos, ce luy sembloit,
        dans le plus retiré du bois de Bon-lieu, où de fortune il
        estoit allé chercher un brebis qui s’estoit esgarée, apres quelques propos
        communs, elle luy jetta un bras au col, et apres l’avoir baisé, luy
        dit: Gentil berger, je ne sçay qu’il y peut avoir en moy de si
        desagreable, que je ne puisse par tant de demonstrations de bonne volonté
        trouver lieu en vos bonnes graces. – C’est peut-estre, respondit le berger en
        sousriant, parce que je n’en ay point. – Celuy qui diroit comme vous,
        repliqua la bergere, devroit estre estimé autant aveugle que
        vous l’estes, si vous ne voyez point l’offre que je vous fais de mon
        amitié. Jusques à quand, berger, ordonnez-vous que
        j’aime sans estre aimée, et que je recherche sans que l’on m’en sçache
        gré? Si me smble-t’il que les autres bergeres, de qui vous faites tant de cas, ne
        sont point plus aimables que moy, ny n’ont aucun avantage dessus moy,
        sinon en la possession de vos bonnes graces. Olimpe proferoit ces
        paroles avec tant d’affection, que Lycidas en fut esmeu.</p>
        <p>Belle Diane, toutes les autres fois que je me suis ressouvenue de
        l’accident  qui arriva lors à ce berger, je n’ay peu m’empescher
        d’en rire, mais ores mon mal-heur me le deffend. Et toutesfois il me semble
        qu’il n’y a pas dequoy s’ennuyer, sinon pour Phillis, qui lui avoit
        tant commandé de feindre de l’aimer; car la feinte en fin fut
        à bon escient, et ainsi ceste miserable Olimpe, pensant par ses faveurs
        se faire aime d’avantage, se rendit depuis ce temps-là si
        mesprisée, que Lycidas [ayant eu d’elle tout ce qu’il en pouvoit avoir] la
        desdaigna, de sorte qu’il ne la pouvoit souffrir aupres de luy.
        Incontinent que ceste fortune luy fut arrivée, il me la vint
        raconter avec tant d’apparence de desplaisir, qu j’eus opinion qu’il se
        repentoit de sa faute. Et toutesfois il n’advint pas ainsi, car ceste
        bergere fit tant la folle, qu’elle en devint enceinte; <pb n="136"/>
        et lors qu’elle commençoit de ressentir, Phillis revint de son
        voyage. Et si je l’avois attendue avec beaucoup de peine, aussi la receus-je
        avec beaucoup de contentement; mais comme on s’enquiert
        ordinairement le plutost de ce qui touche au cœur, Phillis, apres les
        deux ou trois premieres paroles, ne manqua de demander comme Lycidas se
        portoit, et comme il se gouvernoit avec Olimpe. Fort bien, luy
        respondis-je, et m’asseure qu’il ne tardera guere à vous en
        venir dire de nouvelles.</p>
        <p>Je luy en tranchois le propos si court, de peur de luy dire quelque
        chose qui offensast Lycidas, qui de son costé n’estoit pas sans
        peine, ne sçachant comme aborder sa bergere. En fin il se resolut de
        souffrir toutes choses plustost que d’estre banny de sa veue, et s’en vint la
        trouver en son logis, où il sçavoit que j’estois. Soudain
        que Phillis le vid, elle courut à luy les bras ouverts pour le saluer; mais
        s’estant un peu reculé, il luy dit: Belle Phillis, je n’ay
        point assez de hardiesse pour m’approcher de vous, si vous ne me pardonnez la
        faute que je vous ay faite. La bergere [ayant opinion qu’il s’excusoit
        de ne luy estre venu au devant, comme il avoit accoustumé] luy
        respondit: Il n’y a rien qui me puisse retarder de saluer
        Lycidas, et quand il m’auroit offensée beaucoup d’avantage, je
        luy pardonne toutes choses. A ce mot elle s’avança, et le salua avec
        beaucoup d’affection; mais il y eut du plaisir quand elle l’eut
        ramené à moy, et qu’il me pria de declarer son erreur
        à sa maistresse, afin de sçavoir promptement à quoy elle le
        condamneroit: Non pas, dit-il, que le regret de l’avoir offensée ne m’accompagne au
        cerceuil, mais pour le desir que j’ay de sçavoir qu’elle ordonnera de moy.
        Ce mot fit montrer la couleur au visage de Phillis, se doutant bien que son
        pardon avoit esté plus grand, que son intention; à quoy
        Lycidas prenant garde: Je n’ay point assez de courage, me dit-il, pour
        ouyr la declaration que vous luy en ferez. Pardonnez moy donc, belle
        maistresse, [se tournant vers Phillis], si je vous romps si tost
        compagnie, et si ma vie a despleu, et que ma mort vous puisse
        satisfaire, ne soyez point avare de mon sang. A ce mot, quoy que
        Phillis le r’appellast, il ne voulust revenir, au contraire poussant la
        porte il nous laissa seules.</p>
        <p>Vous pouvez croire que Phillis ne fut paresseuse de s’enquerir s’il y
        avoit quelque chose de nouveau et d’où venoit une si grande
        crainte. Sans l’arrester d’un long discours, je luy dis ce qui en estoit, et
        ensemble mis toute la faute dessus nous, qui <pb n="137"/> avions
        esté si mal advisées de ne prevoir que sa jeunesse ne pouvoit faire plus
        de resistance aux recherches de ceste folle, et que son desplaisir en
        estoit si grand, que son erreur en estoit pardonnable. Du premier coup
        je n’obtins pas d’elle ce que je desirois; mais, peu de jours
        apres, Lycidas par mon conseil se vint jetter à ses genoux. Et
        parce que pour ne le voir point, elle s’en courut en une autre chambre, et de
        celle là en une autre, fuyant Lycidas, qui l’alloit poursuivant,
        et qui estoit resolu, ainsi qu’il disoit, de ne la laisser en paix, qu’il
        n’eust le pardon, ou la mort, en fin, ne sçachant plus où
        fuyr, elle s’arresta en un cabinet, où Lycidas entrant et fermant les
        portes, se remit à genoux devant elle, et sans luy dire autre chose,
        attendoit l’arrest de sa volonté. Ceste affectionnée
        opiniastreté eut plus de force sur elle, que mes persuasions, et ainsi apres avoir
        demeuré quelque temps sans luy rien dire: Va, lui dit-elle, importun,
        c’est à ton opiniastreté, et non à toy que je
        pardonne. A ce mot luy baisa la main, et me vint ouvrir la porte, pour me monstrer qu’il en
        avoit eu la victoire. Et lors voyant ses affaires en si bon estat, je
        ne les laissay point separer que toutes offenses ne fussent entierement
        remises. Et Phillis pardonna tellement à son berger, que depuis
        le voyant en peine extreme de celer le ventre d’Olimpe, qui grossissoit
        à veue d’œil, elle s’offrit de luy ayder et assister
        en tout ce qu’il luy seroit possible.</p>
        <p>Pour certain, interrompit alors Diane, voilà une estrange preuve
        de bonne amitié: pardonner une telle offense qui est
        entierement contre l’amitié, et de plus empescher que celle qui en est cause
        n’en ait du desplaisir! Sans mentir, Phillis, c’est trop, et pour moy
        j’advoue que mon courage ne le sçauroit souffrir. – Si fit donc
        bien mon amitié, respondit Phillis, et par là vous pouvez
        juger de quelle qualité elle est. – Laissons ceste consideration à part,
        repliqua Diane, car elle seroit fort desavantageuse pour vous, puis que de ne
        ressentir les offenses qui se font contre l’amitié, c’est
        plustost signe de deffaut que de surabondance d’amour; et quant à moy,
        si j’eusse esté des amies de Lycidas, j’eusse expliqué ceste
        offre au desavantage de vostre bonne volonté. – Ah! Diane, dit Phillis,
        si vous sçaviez que c’est que d’aimer, comme de vous faire aimer,
        vous jugeriez qu’au besoin se cognoist l’amy, mais le Ciel s’est
        contenté de vous avoir faite pour estre aimée, et non pas pour aymer. – Si
        cela est, respondit Diane, je luy suis plus obligé d’un tel bien, que
        de la vie: mais <pb n="138"/> si suis-je capable sans aimer de juger de
        l’amitié. – Il ne se peut, interrompit Phillis. – J’aime donc
        mieux m’en taire, respondit Diane, que d’en parler avec une si chere
        permission. Toutesfois si vous me voulez faire autant de grace qu’au
        medecin, qui parle et juge indifferemment de toutes sortes de maladies
        sans les avoir eues, je diray, que s’il y a quelque chose en
        l’amitié, dont l’on doive faire estat, ce doit estre sans plus l’amitié
        mesme: car toute autre chose qui nous en plaist, ce n’est que
        pour estre jointe avec elle. Et par ainsi il n’y a rien qui puisse plus
        offenser celuy qui ayme, que de remarquer quelque deffaut d’amour, et
        ne point ressentir telles offenses, c’est veritablement avoir l’esprit
        ladre pour ceste passion. Et voulez-vous que je vous die ce qu’il me
        semble de l’amitié? C’est une musique à plusieurs
        voix, qui bien unies rendent une tres-douce harmonie; mais si l’une desaccorde,
        elle ne desplaist pas seulement, mais fait tout le plaisir qu’elles ont
        donné auparavant. – Par ainsi, dit Phillis, mauvaise Diane, vous
        voulez dire, que si on vous avoit servie longuement, la premiere offense
        effaceroit toute la memoire du passé. – Cela mesme, dit Diane,
        ou peu moins. – O Dieu, s’escria Phillis, que celuy qui vous aimera, n’aura
        pas œuvre faite! – Celuy qui m’aimera, repliqua Diane, s’il veut
        que je l’aime, prendra garde de n’offenser mon amitié. Et
        croyez-moy, Phillis, qu’à ce coup vous avez plus fait d’injure à
        Lycidas, qu’il ne vous avoit auparavant offensée. – Donc, dit Phillis en
        sousriant, autresfois je disois que c’estoit l’amitié qui me l’avoit fait
        faire; mais à ceste heure je dirois que c’estoit la vengeance,
        et aux plus curieux j’en diray la raison que vous m’avez apprise. – Ils
        jugeront, adjousta Diane, qu’autresfois vous avez sceu aimer, et
        qu’à ceste heure vous sçavez que c’est d’aimer. – Quoy que c’en soit,
        respondit Phillis, s’il y eust de la faute, elle proceda d’ignorance,
        et non point de deffaut d’amour, car je pensois y estre obligée; mais s’il y
        retourne jamais, je me garderay bien d’y retomber. Et vous,
        Astrée, vous estes trop longuement muette, dites nous donc comme
        j’assistay à faire ceste enfant?</p>
        <p>Alors Astrée reprit ainsi: Soudain que ceste bergere se
        fut offerte, Lycidas l’accepta fort effrontément, et dés lors
        il envoya un jeune berger à Moin, pour luy amener la sage femme de ce lieu,
        les yeux clos, à fin qu’elle ne sceust discerner où elle alloit.
        Diane alors, comme toute estonnée, mit le doigt sur la bouche, et dit:
        Belle bergere, cecy n’a pas esté si secret que vous pensez, <pb n="139"/>
        je me ressouviens d’en avoir ouy parler. – Je vous supplie, dit Phillis,
        racontez nous comme vous l’avez ouy dire, pour sçavoir s’il a
        esté redit à la verité. – Je ne sçay, adjousta Diane,
        si je m’en pourray bien ressouvenir; le pauvre Filandre fut celuy qui m’en fit le
        conte, et m’asseura qu’il l’avoit appris de Lucine la sage femme,
        à qui mesme il estoit arrivé, et qu’elle n’en eust jamais
        parlé, si on se fust fié en elle.</p>
        <p>Un jour qu’elle se promenoit dans le parc, qui est entre Montbrison et
        Moin, avec plusieurs autres ses compagnes, elle vid venir à elle
        un jeune homme, qu’elle ne cognoissoit point, et qui à son abord
        luy fit des recommandations de quelques unes de ses parentes, qui estoient
        à Feurs, et puis luy en dit quelques particularitez, à fin de la
        separer un peu des autres femmes qui estoient avec elle. Et lors qu’il la vid
        seule, il luy fit entendre qu’une meilleure occasion le conduisoit vers
        elle: Car c’est, luy dit-il, pour vous conjurer par toute la
        pitié que vous eustes jamais, de vouloir secourir une honneste femme,
        qui est en danger, si vous luy refusez vostre aide. La bonne femme fut
        un peu surprise d’ouyr changer tout à coup ce discours, mais le
        jeune homme la pria de celer mieux son estonnement, et qu’il esliroit
        plustost la mort, que si on venoit à soupçonner cest
        affaire; et Lucine s’estant r’asseurée, et ayant promis qu’elle seroit
        secrette, et qu’il luy dist seulement en quel temps elle se devoit tenir preste. Ne
        faites donc point de voyage de deux mois, luy dit le jeune homme, et
        à fin que vous ne perdiez rien, voilà l’argent que vous pourriez
        gagner ailleurs durant ce temps-là. A ce mot il luy donna quelques
        pieces d’or dans un papier, et s’en retourna sans passer à la ville, apres
        toutesfois avoir sceu d’elle, si elle ne marcheroit pas la nuict, et
        qu’elle luy eust respondu, voyant le gain si grand, que nul temps ne la pourroit arrester.</p>
        <p>Dans quinze ou seize jours apres, ainsi qu’elle sortoit de Moin, sur
        les cinq ou six heures du soir, elle le vid revenir avec le visage tout
        changé, et s’approchant d’elle, luy dit: Ma mere, le temps
        nous a deceu, il faut partir, les chevaux nous attendent, et la
        necessité nous presse. Elle voulut rentrer en sa maison pour donner ordre à ses
        affaires, mais il ne voulut le luy permettre, craignant qu’elle
        n’en parlast à quelqu’un. Ainsi estant parvenue dans un valon
        fort retiré du grand chemin du costé de la Garde, elle trouva
        deux chevaux avec un homme de belle taille, et vestu de noir, qui les gardoit;
        aussi tost qu’il vid Lucine, il s’en vint à <pb n="140"/> elle avec
        un visage fort ouvert, et apres plusieurs remerciements, la fit mettre en
        trousse derriere celuy qui l’estoit allé querir, puis montant
        sur l’autre cheval, s’en allerent au grand trot à travers les
        champs. Et lors qu’ils furent un esloignez de la ville, et que la nuict
        commençoit à s’obscurcir, ce jeune homme sortant un mouchoir de sa poche
        banda les yeux à Lucine, quelque difficulté qu’elle en sceut faire,
        et apres firent faire deux ou trois tours au cheval, sur lequel elle esoit, pour
        luy oster toute cognoissance du chemin qu’ils vouloient tenir; et
        puis reprenant le trot, marcherent une bonne partie de la nuict, sans
        qu’elle sceut où elle alloit, sinon qu’ils luy firent passer une
        riviere, comme elle croit, deux ou trois fois. Et puis la mettant
        à terre, la firent marcher quelque temps à pied, et ainsi qu’elle
        pouvoit, c’estoit par un bois, où en fin elle entrevit un peu de
        lumiere à travers le mouchoir, que tost apres ils luy osterent.</p>
        <p>Et lors elle se trouva sous une tente de tapisserie, accommodée
        de telle façon que le vent n’y pouvoit entrer: d’un
        costé elle vid une jeune femme dans un lict de camp qui se plaignoit fort, et qui
        estoit masquée; au pied du lict elle apperceut une femme qui
        avoit aussi le viage couvert, et qui à ses habits monstroit
        d’estre aagée, elle tenoit les mains jointes, et avoit les larmes aux
        yeux. De l’autre costé il y avoit une jeune fille de chambre
        masquée, avec un flambeau en la main; au chevet du lict estoit panché cet
        honneste homme qu’elle avoit trouvé avec les chevaux, qui faisoit
        paroistre de ressentir infiniment le mal de ceste femme qui estoit appuyée
        contre son estomach. Et le jeune homme qui l’avoit portée en trousse,
        alloit d’un costé et d’autre pour donner ce qui estoit necessaire, y
        ayant sur une table au milieu de ceste tente, deux grands flambeaux allumez. Il
        est aisé à croire, que Lucine fut fort estonnée de
        se trouver en tel lieu. Toutesfois elle n’eut le loisir de demeurer long temps en cet
        estonnement; car on eust jugé que ceste petite creature
        n’attendoit que l’arrivée de ceste femme pour venir au monde,
        tant la mere prit tost les douleurs de l’accouchement, qui ne luy durerent pas
        une demie heure sans delivrer d’une fille. Mais ce fut une diligence
        encore plus grande que celle dont on usa à debagager
        incontinent, et à mettre l’accouchée, et l’enfant dans une litiere, et à
        renvoyer Lucine apres l’avoir bien contentée, les yeux clos toutesfois, ainsi
        qu’elle estoit venue. Que si on se fust fié en elle, elle jure que
        jamais elle n’en eust parlé, mais qu’il luy sembloit que leur <pb n="141"/>
        meffiance luy en donnoit congé; et voilà tout ce que j’en ay peu
        sçavoir par Philandre.</p>
        <p>Astrée et Phillis, qui avoient esté fort attentives
        à son discours, se regarderent entr’elles fort estonnées, et Phillis ne peut
        s’empescher de sousrire, et Diane luy demandant la raison: C’est parce,
        dit-elle, que vous nous avez dit une histoire, que nous ne
        sçavions pas. Et pour moy, je ne sçaurois m’imaginer qui ce peut estre;
        car pour Olimpe, elle ne se fut point tant hazardée, et faut par
        necessité que ce soit autre qu’une bergere, y ayant un si grand
        appareil. – En verité, respondit Diane, je prenois cest honneste
        homme pour Lycidas, la vieille pour la mere de Celadon, et la fille de
        chambre pour vous, et jugeois que vous vous fussiez ainsi
        deguisées, pour n’estre recogneues. – Si vous asseureray-je, reprit Astrée,
        que ce n’est point Olimpe, car Phillis n’y usa d’autre artifice que de la
        faire venir en sa maison. Et de fortune sa mere Artemis estoit pour
        lors allée sur les rives d’Allier; et parce qu’Olimpe estoit
        entre les mains d’Amarillis, il fallut qu’elle feignist d’estre malade,
        ce qui luy fut fort aysé, à cause du mal qu’elle avoit
        desja. Et apres avoir trainé quelque temps, elle fit elle mesme à la mere
        de Celadon, que le changement d’air luy r’apporteroit peut-estre du soulagement, et
        qu’elle s’asseuroit que Phillis seroit bien aise de la retirer chez
        elle. Amarillis qui se sentoit chargée de sa maladie, fut bien
        aise de ceste resolution, et ainsi Phillis la vint querir; et lors que le
        terme approcha, Lycidas alla prendre la sage femme, et luy banda les
        yeux, à fin qu’elle ne recogneut point le chemin, mais quand
        elle fut arrivée, il luy les débanda, sçachant bien qu’elle
        ne cognoistroit pas Olimpe, comme ne l’ayant jamais veue auparavant. Voilà tout
        l’artifice qui y fut fait, et soudain qu’elle
        fut bien remise, elle s’en alla chez elle.</p>
        <p>Et nous a-t’on dit depuis, qu’elle usa d’un bien plaisant artifice pour
        faire nourrir sa fille; car aussi tost qu’elle fut arrivée,
        elle aposta une folle femme, qui feignant de l’avoir faite, la vint donner
        à un berger, qui avoit accoustumé de servir chez sa mere, disant
        qu’elle l’avoit eue de luy. Et parce que ce pauvre berger s’en sentoit fort
        innocent, il la refusa et la rabroua de sorte, qu’elle, qui estoit
        faite au badinage, le poursuivit jusques dans la chambre de Lupeandre
        mesme; el là, quoy que le berger la refusast, elle mit l’enfant
        au milieu de la chambre, et s’en alla. On nous a dit que Lupeandre se
        courrouça fort, et Olimpe aussi à ce berger; <pb n="142"/>
        mais la conclusion fut, qu’Olimpe se tournant vers sa mere: Encor ne
        faut-il, luy dit-elle, que ceste petite creature demeure sans estre
        nourrie; elle ne peut mais de la faute d’autruy, et ce sera une
        œuvre agreable aux dieux de la faire eslever. La mere, qui estoit bonne
        et charitable, s’y acorda; et ainsi Olimpe
        retira sa fille aupres d’elle.</p>
        <p>Cependant Celadon estoit chez Forelle, où l’on luy faisoit toute
        la bonne chere qu’il se pouvoit, et mesme Malthée avoit eu
        commandement de son pere de luy faire toutes les honnestes caresses qu’elle pourroit.
        Mais Celadon avoit tant de desplaisir de nostre separation, que toutes
        leurs honnestetez luy tenoient lieu de supplice, et vivoit ainsi avec
        tant de tristesse, que Forelle ne pouvant souffrir le mespris qu’il
        faisoit de sa fille, en advertit Alcippe, afin qu’il ne s’attendit plus
        à ceste alliance, qui ayant sceu la resolution de son fils,
        esmeu, comme je croy, de pitié, fit dessein d’user encore une fois de
        quelque artifice, et apres cela ne le tourmenter point d’avantage. Or pendant
        le sejour que Celadon fit pres de Malthée, mon oncle Phocion fit
        en sorte, que Corebe, tres-riche et honneste, me vint rechercher, et parce
        qu’il avoit toutes les bonnes parties qu’on eust sceu desirer,
        plusieurs en parloient desja, comme si le mariage eust esté
        resolu. De quoy Alcippe se voulant servir, fit la ruse que je vous diray. Il y a
        un berger nommé Squilindre demeurant sur les lisieres de
        Forests, en un hameau appellé Argental, homme fin, et sans foy, et qui entre
        ses autres industries sçait si bien contrefaire toutes sortes de
        lettres, que celuy mesme de qui il les veut imiter, est bien empesché de
        recognoistre le fausseté: ce fut à cet homme,
        à qui Alcippe monstra celle qu’il avoit trouvée de moy au pied de l’arbre,
        ainsi que je vous ay dit, et luy en fit escrire une autre à Celadon en mon
        nom, qui estoit telle.</p>
    </div>
    <div type="contentli">
        <milestone unit="line"/>
        <head type="chapitre">LETTRE CONTREFAITE d’Astrée</head>
        <p>à Celadon.</h3>
        <milestone unit="line"/>
        <p>Celadon, puis que je suis contrainte par le
        commandement de mon pere, vous ne trouverez point estrange que je vous prie de finir cest
        qu’autrefois je vous ay conjuré de rendre eternel. Alcé
        m’a donnée à Corebe; et quoy que le parti me soit avantageux, si est-ce que je
        ne laisse de ressentir beaucoup la separation de nostre <pb n="143"/>
        amitié. Toutesfois, puis que c’est folie de contrarier à
        ce qui ne peut arriver autrement, je vous conseille de vous armer de resolution, et
        d’oublier tellement tout ce qui s’est passé entre nous, que
        Celadon n’ait plus de memoire d’Astrée, comme Astrée est
        containte d’ores en là, de perdre pour son devoir tous les souvenirs de Celadon.</p>
        <milestone unit="line"/>
    </div>
    <div type="contentl">
        <p>Cette lettre fut portée assez finement à
        Celadon par un jeune berger incogneu. Dieux! quel devint-il d’abord, et quel fut le
        desplaisir qui luy serra le cœur? Donc, dit-il, Astrée, il
        est bien vray qu’il n’y a rien de durable au monde, puis que ceste ferme
        resolution que vous m’avez si souvent jurée, s’est
        changée si promptement! Donc vous voulez que je sois tesmoin, que quelque
        perfection qu’une femme puisse avoir, elle ne peut se despouiller de
        son inconstance naturelle? Donc le Ciel a consenty, que pour un
        plus grand supplice, la vie me restast, apres la perte de vostre
        amitié, à fin que seulement je vesquisse pour ressentir
        d’avantage mon desastre? Et là tombant évanouy, il ne revint point
        plustost en soy-mesme que les plaintes en sa bouche; et ce qui luy persuadoit
        plus aisément ce change, c’estoit que la lettre ne faisoit
        qu’approuver le bruit commun du mariage de Corebe, et de moy. Il demeura tout le
        jour sur un lict, sans vouloir parler à personne, et la nuict
        estant veneu, il se desroba de ses compagnons, et se mit dans les bois les
        plus reculez, fuyant la rencontre des hommes comme une beste sauvage,
        resolu de mourir loing de la compagnie des hommes, puis qu’ils estoient
        la cause de son ennuy.</p>
        <p>En ceste resolution il courut toutes les montaignes de Forests, du
        costé de Cervieres, où en fin il choisit un lieu qui luy
        sembla le moins frequenté, avec dessein d’y parachever le reste de ses
        tristes jours. Le lieu s’appelloit Lapau, d’où sourdoit l’une des
        sources du desastreux Lignon, car l’autre vient des montaignes de Chalmasel.</p>
        <p>
        Or sur les bords de ceste fontaine, il bastit une petite cabane,
        où il vesquit retiré plus de six mois, durant lesquels sa plus
        ordinaire nourriture estoit les pleurs, et les plaintes. Ce fut en ce temps
        qu’il fit ceste chanson. <pb n="144"/></p>
    </div>
    <div type="contentci">
        <milestone unit="line"/>
        <head type="chapitre">CHANSON DE CELADON,</head>
        <p>sur le changement d’Astrée.</h3>
        <milestone unit="line"/>
        <p>Il faudroit bien que la constance</p>
        <p>M’eust derobé le sentiment,</p>
        <p>Si je ne ressentois l’offence,</p>
        <p>Que m’a fait vostre changement,</p>
        <p>Et la ressentant si soudain</p>
        <p>Je ne recourois au dedain.</p>
        <p>Vous m’avez dedaigné, parjure,</p>
        <p>Pour un que vous n’aviez point veu,</p>
        <p>Parce qu’il eut par adventure</p>
        <p>Plus de bien que je n’ay pas eu:</p>
        <p>Infidelle, osez-vous encor</p>
        <p>Sacrifier à ce veau d’or?</p>
        <p>Où sont les sermens que nous fismes?</p>
        <p>Où sont tant de pleurs espandus,</p>
        <p>Et ces adieux, quand nous partismes?</p>
        <p>Le Ciel les a bien entendus:</p>
        <p>Quand vostre cœur les oublioit,</p>
        <p>Vostre bouche les les publioit.</p>
        <p>Yeux parjurez, flamme infidelle,</p>
        <p>Qui n’aimez sinon en changeant,</p>
        <p>Fasse amour qu’une beauté telle</p>
        <p>Que la vostre m’aille vengeant:</p>
        <p>Qu’elle faigne de vous aimer</p>
        <p>Seulement pour vous enflammer.</p>
        <p>Ainsi pressé de sa tristesse,</p>
        <p>Un amant trahy se plaignoit,</p>
        <p>Quand on luy dit que sa maistresse</p>
        <p>Pour un autre le dedaignoit:</p>
        <p>Et le Ciel tonnant par pitié</p>
        <p>Promit venger son amitié.<pb n="145"/></p>
        <p>Il estoit couché, miserable,</p>
        <p>Pres de Lignon, et s’en alloit,</p>
        <p>Du doigt marquant dessus le sable</p>
        <p>Leurs chiffres, ainsi qu’il souloit:</p>
        <p>Ce chiffre, dit-il, trop heureux,</p>
        <p>Helas! n’est plus propre à nous deux.</p>
        <p>Lors de pleur, enfant de la peine,</p>
        <p>Qu’une juste douleur poussoit,</p>
        <p>Tombant à grands flots sur l’arene,</p>
        <p>Ces doubles chiffres effaçoit:</p>
        <p>Efface, dit-il, ô mon pleur,</p>
        <p>Non pas ceux-cy, mais ceux du cœur.</p>
        <p>Amant qui plein de couardise,</p>
        <p>T’en vas plaignant si longuement</p>
        <p>Une ame toute de feintise:</p>
        <p>Lors que tu sceus son changement,</p>
        <p>Ou tu devois soudain mourir,</p>
        <p>Ou bien incontinent guerir.</p>
        <milestone unit="line"/>
    </div>
    <div type="contentl">
        <p>La solitude de Celadon eust esté beaucoup plus longue sans le
        commandement qu’Alcippe fit à Lycidas de chercher son frere, ayant en
        soy-mesme fait dessein [puis qu’aussi bien voyoit-il que sa peine luy
        estoit inutile] de ne contrarier plus à ceste amitié; mais
        Lycidas eust longuement cherché sans une rencontre qui nous advint ce
        jour-là mesme.</p>
        <p>J’estois sur le bord de Lignon, et tenois les yeux sur son cours,
        resvant pour lors à la perte de Celadon, et Phillis et Lycidas
        parloient ensemble un peu plus loin, quand nous vismes de petites
        balottes qui alloient nageans sur l’eau. La premiere qui s’en prit
        garde fut Phillis, qui nous les monstra, mais nous ne peusmes deviner
        ce que ce pouvoit estre. Et parce que Lycidas recogneut la curiosité de
        sa maistresse, pour luy satisfaire, il s’avança le plus avant
        qu’il peut en l’eau, et fit tant avec une longue branche, qu’il en prit une.
        Mais voyant que ce n’estoit que cire, parce qu’il s’estoit
        mouillé, et qu’il se faschoit d’avoir pris tant de peine pour chose qui valoit si
        peu, il la jetta de dépit en terre, et si à propos, que
        frappant contre un gros caillou, elle se mit toute en pieces, et n’en resta qu’un
        papier, qui avoit esté mis dedans, que Phillis <pb n="146"/> courut
        incontinent prendre, et l’ayant ouvert, nous y leusmes tels mots.</p>
        <p>Va t’en, papier, plus heureux que celuy qui t’envoye, revoir les bords
        tant aimez où ma bergere demeure; et si accompagné des pleurs
        dont je vay grossissant ceste riviere, il t’advient de baiser le sablon
        où ses pas sont imprimez, arrestes-y ton cours, et demeure bien
        fortuné, où mon mal-heur m’empesche d’estre. Que si tu
        parviens en ses mains, qui m’ont ravi le cœur, et qu’elle te demande ce que je
        fay? dy luy, ô fidelle papier, que jour et nuict je me change en
        pleurs pour laver son infidelité. Et si, touchée de repentir, elle ne
        guerit pas la playe qu’elle a faite à sa foy, et à mon amitié, et que
        mes ennuis seront tesmoins et devant les hommes, et devant les dieux,
        que comme elle est la plus belle, et la plus infidelle du monde, que je
        ne suis aussi le plus fidelle et plus affectionné qui vive, avec
        asseurance toutesfois de n’avoir jamais contentement que par la mort.</p>
        <p>Nous n’eusmes pas si tost jetté les yeux sur ceste escriture, que nous
        la recogneusmes tous trois, pour estre de Celadon; qui fut cause
        que Lycidas courut pour retirer les autres qui nageoient sur l’eau,
        mais le courant les avoit emportées si loin, qu’il ne les peut
        atteindre. Toutesfois nous jugeasmes bien par celle-cy, qu’il devoit
        estre aupres de la source de Lignon, qui fut cause que Lycidas le
        lendemain partit de bonne heure pour le chercher, et usa de telle
        diligence, que trois jours apres il le trouva en sa solitude, si changé
        de qu’il souloit estre, qu’il n’estoit pas presque recognoissable. Mais
        quand il luy ditm qu’il falloit s’en revenir vers moy, et que je le luy
        commandois ainsi, il ne pouvoit à peine se persuader que son frere ne
        le voulust tromper. En fin la lettre qu’il luy porta de moy, luy donna
        tant de contentement, que dans fort peu de jours il reprit son bon
        visage, et nous revint trouver, non toutesfois si tost qu’Alcippe ne
        mourust avant son retour, et que peu de jours apres Amarillis ne le
        suivist. Et lors nous eusmes bien opinion que la fortune avoit fait
        tous ses plus grands efforts contre nous, puis que ces deux personnes
        estoient mortes, qui nous y contrarioient le plus. Mais n’advint-il pas
        par mal-heur, que la recherche de Corebe alla continuant, si avant
        qu’Alcé, Hippolyte, et Phocion ne me laissoient point de repos?</p>
        <p>Et toutesfois ce ne fut pas de leur costé dont nostre mal-heur
        <pb n="147"/> proceda, quoy que Corebe en partie en fut cause; car
        lors qu’il me vint rechercher, parce qu’il estoit fort riche, il amena
        avec luy plusieurs bergers, entre lesquels estoit Semire, berger à la
        verité plein de plusieurs bonnes qualitez, s’il n’eust esté le perfide,
        et le plus cauteleux homme qui fut jamais. Aussi tost qu’il jetta les
        yeux sur moy, il fit dessein de me servir, sans se soucier de l’amitié
        que Corebe luy portoit. Et parce que Celadon et moy, pour cacher nostre
        amitié, avions fait dessein, comme je vous ay desja dit, de feindre,
        luy, d’aimer toutes les bergeres, et moy, de patienter indifferemment
        la recherche de toute sorte de bergers, il creut au commencement que la
        bonne reception que je luy faisois, estoit la naissance de quelque plus
        grande affection, et n’eust si tost recogneu celle qui estoit entre
        Celadon et moy, si de mal-heur il n’eust trouvé de mes lettres.
        Car encor que pour sa derniere perte on cogneut bien qu’il m’aimoit, si y
        en avoit-il fort peu qui creussent que je l’aimasse, tant je m’y estois
        conduite froidement, depuis que Celadon est retourné. Et parce que les
        lettres qu’Alcippe avoit trouvées au pied de l’arbre, nous
        avoient cousté si cher, nous ne voulusmes plus y fier celles que nous
        nous escrivions, mais iventasmes un autre artifice qui nous sembla plus
        asseuré. Celadon avoit apiecé au droit du cordon de son
        chappeau, par le dedans, un peu de feutre si proprement, qu’à peine se
        voyoit-il, et cela se serroit avec une gance à un bouton par dehors, où
        il faignoit de retrousser l’aile du chappeau; il mettoit là dedans sa
        lettre, et puis faisant semblant de se jouer, ou il me jettoit son chappeau, ou
        je le luy ostois, ou il le faisoit tomber, ou feignoit pour mieux
        courre, ou sauter, de le mettre en terre, et ainsi j’y prenois ou
        mettois la lettre. Je ne sçay comme par mal-heur, un jour que
        j’en avois une entre les mains pour l’y mettre, en courant apres quelque
        loup, qui estoit venu passer aupres de nos troupeaux, je la laissay
        tomber, si mal-heureusement pour moy, que Semire, qui venoit apres, la
        releva, et vid qu’elle estoit telle.</p>
    </div>
    <div type="contentli">
        <milestone unit="line"/>
        <head type="chapitre">LETTRE D’ASTRÈE</head>
        <p>A CELADON</h3>
        <milestone unit="line"/>
        <p>Mon cher Celadon, j’ay receu vostre lettre, qui m’a
        esté autant agreable, que je sçay que les miennes le vous sont, et n’y ay
        rien trouvé qui ne me satisface, hor-mis les remerciements que vous
        me <pb n="147"/> faites, qui ne me semblent à propos, ny pour mon
        amitié, ny pour ce Celadon, qui dés long temps s’est desja tout
        donné à moy: car s’ils ne sont point vostres, ne sçavez-vous pas que ce qui
        n’a point ce titre ne sçauroit me plaire? que s’ils sont
        à vous, pourquoy me donnez-vous separé, ce qu’en une fois j’ay receu,
        quand vous vous donnastes tout à moy? N’en usez donc plus, je
        vous supplie, si vous ne me voulez faire croire, que vous avez plus de
        civilité que d’amour.</p>
        <milestone unit="line"/>
    </div>
    <div type="contentl">
        <p>Depuis qu’il eut trouvé cette lettre, il fit
        dessein de ne me parler plus d’amour, qu’il ne m’eust mise mal avec Celadon, et commença
        de ceste sorte. En premier lieu il me supplia de luy pardonner s’il avoit
        esté si temeraire que d’avoir osé hausser les yeux
        à moy, que ma beauté l’y avoit contraint, mais qu’il recognoissoit bien son peu de merite,
        et qu’à ceste occasion il me protestoit qu’il ne s’y mesprendoit
        jamais plus, et que seulement il me supplioit d’oublier son outrecuidance. Et
        puis il se rendit tellement amy et familier de Celadon, qu’il sembloit
        qu’il ne peust rien aimer d’avantage; et pour m’abuser mieux, il
        ne me rencontroit sans trouver quelque occasion de parler de parler
        à l’avantage de mon berger, couvrant si finement son intention, que
        personne n’eust pensé qu’il eust fait à dessein. Ces
        louanges de la personne que j’aimois, comme je vous ay dit, me deceurent si bien, que
        je prenois un plaisir extreme de l’entretenir; et ainsi deux ou
        trois lunes s’escoulerent fort heureusement pour Celadon et pour moy,
        mais ce fut, comme je croy, pour me faire ressentir d’avantage ce que
        depuis je n’ai cessé ny ne cesseray de pleurer.</p>
        <p>A ce mot, au lieu de ses paroles, ses larmes representerent ses
        desplaisirs à ses compagnes, avec telle abondance, que ny l’une
        ny l’autre n’oserent ouvrir la bouche, craignant d’augmenter davantage ses
        pleurs, car plus par raison on veut seicher les larmes, et plus on n va
        augmentant la source. En fin elle reprit ainsi: Helas! sage Diane, comment me
        puis-je souvenir de cet accident sans mourir? Desja Semire estoit
        si familier, et avec Celadon at avec moy, que le plus souvent nous
        estions ensemble. Et lors qu’il creut d’avoir assez acquis de creance
        en mon endroit pour me persuader ce qu’il vouloit entreprendre, un jour
        qu’il me trouva seule, apres que nous eusmes longuement parlé
        des diverses trahisons, que les bergers faisoient aux bergeres qu’ils
        faignoient d’aimer. Mais je m’estonne, dit-il, qu’il y ait si peu de
        bergeres qui prennent garde à ces tromperies, <pb n="149"/> quoy que
        d’ailleurs elles soient fort avisées. – C’est, luy respondis-je,
        que l’amour leur clost les yeux. – Sans mentir, me repliqua-t’il, je le
        croy ainsi, car autrement il ne seroit pas possible que vous ne
        recogneussiez celle que l’on vous veut faire. Et lors de taisant, il
        montroit de se preparer à m’en dire d’avantage; mais comme s’il
        se fut repenty de m’en avoir tant dit, il se reprit ainsi:
        Semire, Semire, que penses-tu faire? ne vois-tu pas qu’elle se
        plaist en ceste tromperie? pourquoy la veux-tu mettre en
        peine? Et lors s’adressant à moy, il continua: Je
        voy bien, belle Astrée, que mes discours vous ont rapporté du
        desplaisir; mais pardonnez-le moy, qui n’y ay esté poussé que par
        l’affection que j’ay à vostre service. – Semire, luy dis-je, je vous suis
        obligée de ceste bonne volonté, mais je le serois encor d’avantage, si vous
        paracheviez ce quenvous avez commencé. – Ah! bergere, me
        respondit-il, je ne vous en ay que trop dit; mais peut-estre le
        recognoistrez vous mieux avec le temps, et lors vous jugerez que
        veritablement Semire est vostre serviteur.</p>
        <p>Ah le malicieux! combien fut-il veritable en ses mauvaises
        promesses, car depuis je n’en ay que trop recogneu pour me laisser le
        seul desir de vivre. Si est-ce pour lors il ne voulut m’en dire
        d’avantage, afin de m’en donner plus de volonté. Et quand il eut
        opinion que j’en avois assez, un jour que selon ma coustume je le
        pressois de me faire sçavoir la fin de mon contentement, et que
        je l’eus conjuré par le pouvoir que j’avois eu autrefois sur luy,
        de me dire entierement ce qu’il avoit commencé, il me respondit:
        Belle bergere, vousnme conjurez tellement, que je croirois faire une trop
        grande faute de vous desobeir. Si voudrois-je ne vous en avoir jamais
        commencé le propos, pour le desplaisir que je prevoy que la fin vous rapportera.</p>
        <p>Et apres que je l’eus asseuré du contraire, il me sceut si bien
        persuader que Celadon aimoit Aminthe, fille du fils de Cleante, que la
        jalousie, coustumiere compagne des ames qui aiment bien,
        commença de me persuader que cela pouvoit estre vray, et ce fut bien un mal-heur
        extreme, qu’alors je ne me ressouvins point du commandement, que je
        luy, que je luy avois fait de feindre d’aimer les autres bergeres.
        Toutesfois voulant faire la fine, pour dissimuler mon desplaisir, je
        respondis à Semire que je n’avois jamais ny creu, ny voulu que
        Celadon me particularisast plus que les autres; que s’il sembloit que
        nous eussions quelque familiarité, ce n’estoit que pour la
        longue cognoissance que nous avion eue ensemble, mais <pb n="150"/> quant à
        ses recherches, elle m’estoient indifferentes. Or, me respondit lors ce
        cauteleux: Je loue Dieu que vostre humeur soit telle, mais puis
        qu’il est ainsi, il ne peut estre que vous ne preniez plaisir d’ouyr
        les passionez discours qu’il tient à son Aminthe.</p>
        <p>Il faut que j’advoue, sage Diane, quand j’ouys
        nommer Aminthe sienne, j’en changeay de couleur. Et parce qu’il
        m’offroit de me faire ouyr leurs paroles, il me sembla que je ne devois
        fuir de recognoistre la perfidie de Celadon, helas! plus fidelle,
        que moy bien avisée. Et ainsi j’acceptay cest offre, et certes
        il ne faillit pas à sa promesse; car peu apres il s’enrevint courant
        m’asseurer qu’il les avoit laissez assez pres de là, et que
        Celadon avoit la teste dans le giron d’Aminthe, qui des mains luy alloit
        relevant le poil, me racontant ces particularitez pour me piquer
        d’avantage. Je le suivis, mais tant hors de moy, que je ne me
        ressouviens, ny du chemin, que je fis, ny comme il me fit approcher si
        pres d’eux, sans qu’ils m’apperceussent. Depuis j’ay jugé que ne
        se souciant point d’estre ouys, ils ne prenoient garde à ceux qui
        les escoutoient; tant y a que je m’en trouvay si pres, que j’ouys
        Celadon, qui luy respondoit: Croyez-moy, belle bergere, qu’il n’y
        a beauté qui soit plus vivement emprainte en une ame, que celle
        qui est dans la mienne. – Mais, Celadon, respondit Aminthe, comment est-il
        possible qu’un cœur si jeune que le vostre puisse avoir assez de
        dureté pour retenir longuement ce que l’amour y peut graver. – Mauvaise
        bergere, repliqua mon Celadron, laissons ces raisons à part, ne
        me mesurez ny à l’aulne, ny au poids de nul autre, honorez moy de
        vos bonnes graces, et vous verrez si je ne les conserveray aussi cheres en
        on mame, et aussi longuement que ma vie. – Celadon, Celadon, adjousta
        Aminthe, vous seriez bien puny, si vos feintes devenoient veritables,
        et si le Ciel pour me venger, vous faisoit aimer ceste Aminthe, dont vous vous mocquez.</p>
        <p>Jusques icy il n’y avoit rien, qui en quelque sorte ne fust
        supportable; mais, ô dieux! pour feindre, quelle fut la
        response qu’il luy fit! Je prie Amour, luy dit-il, belle bergere,
        si je me mocque, qu’il fasse tomber la mocquerie sur moy, et si j’ay
        merité d’obtenir quelque grace de luy, qu’il me donne la
        punition dont vous me menacez. Aminthe ne pouvant juger l’intention de ses discours,
        ne luy respondit qu’avec un sousris, et avec une façon de la
        main, la luy passant et repassant devant les yeux, que j’interpretois en mon
        langage qu’elle ne le refuseroit pas si elle croyoit ses paroles
        veritables. Mais ce qui me toucha bien vivement, fut <pb n="151"/> que
        Celadon, apres avoir esté quelque temps sans parler, jetta un
        grand souspir, qu’elle accompagna incontinent d’un autre. Et lors que le
        berger se releva pour luy parler, elle se mit la main sur les yeux, et
        rougit, comme presque ayant honte que ce souspir luy fust eschappé, qui fut cause
        que Celadon se remettant en sa premiere place, peu apres chanta ces vers.</p>
    </div>
    <div type="contentci">
        <milestone unit="line"/>
        <head type="chapitre">SONNET</head>
        <p>Qu’il cognoist qu’on feint de l’aimer.</h3>
        <milestone unit="line"/>
        <p>Elle feint de m’aimer pleine de mignardise,</p>
        <p>Souspirant apres moy, me voyant souspirer,</p>
        <p>Et par de feintes pleurs tesmoigne d’endurer</p>
        <p>L’ardeur que dans mon ame elle cognoist esprise.</p>
        <milestone unit="line"/>
        <p>Le plus accort amant, lors qu’elle se deguise,</p>
        <p>De ses trompeurs attraits ne se peut retirer:</p>
        <p>Il faut estre sans cœur pour ne point desirer</p>
        <p>D’estre si doucement deceu par sa feintise.</p>
        <milestone unit="line"/>
        <p>Je me trompe moy-mesme au faux bien que je voy,</p>
        <p>Et mes contentements conspirent contre moy.</p>
        <p>Traistres miroirs du cœur, lumieres infidelles,</p>
        <milestone unit="line"/>
        <p>Je vous recognois bien et vos trompeurs appas:</p>
        <p>Mais que me sert cela, puis qu’Amour ne veut pas,</p>
        <p>Voyant vos trahisons, que je me garde d’elles?</p>
        <milestone unit="line"/>
    </div>
    <div type="contentl">
        <p>Apres s’estre teu quelque temps, Aminthe luy dit: Et
        quoy, Celadon, vous ennuyez-vous si tost? – Je crains plustost, dit-il,
        d’ennuyer celle à qui en toute façon je ne veux que
        plaire. – Et qui peut-c’estre, dit-elle, puis que nous sommes seuls? Ah!
        qu’elle se trompoit bien, et que j’y estois bien pour ma part, et aussi
        cherement qu’autre qui fust de la troupe! Ce n’est aussi que
        vous, respondit Celadon, que je crains d’importuner; mais si vous
        me le commandez, je continueray. – Je n’oserois, repliqua la bergere,
        user de commandement, où mesme la priere est trop indiscrette. –
        Vous userez, reprit le berger, des termes qu’il vous plaira; mais en
        fin je ne suis que vostre serviteur. Et lors il recommença de ceste sorte. <pb n="152"/></p>
    </div>
    <div type="contentci">
        <milestone unit="line"/>
        <head type="chapitre">MADRIGAL</head>
        <p>Sur la ressemblance de sa dame et de luy.</h3>
        <milestone unit="line"/>
        <p>Je puis bien dire que nos cœurs</p>
        <p>Sont tous deux faits de roche dure:</p>
        <p>Le mien resistant aux rigueurs,</p>
        <p>Et le vostre, puis qu’il endure</p>
        <p>Les coups d’amour et de mes pleurs.</p>
        <milestone unit="line"/>
        <p>Mais considerant les douleurs,</p>
        <p>Dont j’eternise ma souffrance,</p>
        <p>Je dis en cette extremité:</p>
        <p>Je suis un rocher en constance,</p>
        <p>Et vous l’estes en cruauté.</p>
        <milestone unit="line"/>
    </div>
    <div type="contentl">
        <p>Belle Diane, il fut hors de mon pouvoir d’arrester
        d’avantage en ce lieu, et ainsi m’esloignant doucement d’eux, je m’en retournay à
        mon trouppeau, si triste que de ce jour je ne peus ouvrir la bouche;
        et parce qu’il estoit desja assez tard, je retiray mes brebis en leur
        parc, et passay une nuict telle que vous pouvez penser. Helas!
        que tout cela estoit peu de chose, si je n’y eusse adjousté la
        folie que je pleureray aussi long temps que j’aurray des larmes. Aussi je ne
        sçay qui m’avoit tant aveuglée; car si j’eusse eu encor
        quelque reste de jugement parmy ceste Nouvelle jalousie, pour le moins je me
        fusse enquise de Celadon quel estoit son dessein, et quoy qu’il eust voulu dissimuler, j’eusse assez
        aisément recogneu sa feinte.Mais sans autre consideration, le lendemain qu’il</p>
    </div>
    <div type="contentc">
        <p>me vint trouver aupresDe mon trouppeau, je luy</p>
        <p>parlay avec tant de mespris, que desesperé, Il se</p>
        <p>precipita dans ce goulphe, où se noyant, il</p>
        <p>noya d’un coup tous mes contentements.</p>
        <p>A ce mot elle devint pasle comme la</p>
        <p>mort, et n’eust esté que Phillis</p>
        <p>la  reveilla,  la  tirant  par le</p>
        <p>bras, elle estoit en danger</p>
        <p>d’esvanouyr.</p>
    </div>

</body><back>
<div>
<p/>
</div>
</back></text></TEI>
