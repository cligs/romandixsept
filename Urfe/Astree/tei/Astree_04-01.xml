<?xml version="1.0" encoding="UTF-8"?>
<?xml-model href="tei_clgs.rnc" type="application/relax-ng-compact-syntax"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title type="main">L'Astrée</title>
                <title type="part">Quatrième partie – Livre I</title>
                <title type="partie">04</title>
                <title type="livre">01</title>
                <author>Honoré d'Urfé</author>
                <respStmt>
                <resp>Establishment of the text</resp>
                <name xml:id="hv">Hugues Vaganay</name>
                <resp>Digitization</resp>
                <name xml:id="rk">Reinhard Krüger et al.</name>
                <resp>TEI-Conversion</resp>
                <name xml:id="cf">Christof Schöch</name>
                </respStmt>
            </titleStmt>
            <publicationStmt>
                <availability status="publicdomain">
                </availability>
                <date>2016</date>
            </publicationStmt>
            <sourceDesc>
                <bibl type="digital-source">Honoré d’Urfé, L’Astrée (1607 sq), édition numérisée, ed. Reinhard Krüger et al., Version 1.0.0. Stuttgart: Universität Stuttgart, 2006-2010. <ref target="http://www.uni-stuttgart.de/romlit/forschung/astree/"></ref>.</bibl>
                <bibl type="print-source">Honoré d’Urfé, L’Astrée, édition en cinq volumes d’Hugues Vaganay. 1925.</bibl>
            </sourceDesc>
        </fileDesc>
        <revisionDesc>
            <change when="2016-11-21" who="#cf">Initial TEI version.</change>
        </revisionDesc>
    </teiHeader>
    <text>
<front>
<div>
<p></p>
</div>
</front>
<body>
<div>
		<head type="partie">LA VRAYE ASTRÉE</head>
		<head type="partie">DE MESSIRE HONORÉ D’URFÉE</head>
		<head type="partie">DE LA QUATRIESME PARTIE</head>
		<head type="chapitre">LIVRE PREMIER</head>
		<milestone type="space"/>
		<p>Depuis que Galathée, par la violence d’une extréme
		jalousie, avoit esloigné de sa presence la nymphe Leonide, elle
		avoit diverses fois desiré de la revoir encore auprés
		d’elle, tant parce que son bon naturel luy remettoit bien souvent devant les
		yeux l’affection et la fidelité de cette fille, que, d’autant
		que sa passion s’estant peu à peu remise, son jugement
		preoccupé avoit repris ses forces, et luy avoit fait
		recognoistre qu’elle n’estoit pas si coulpable qu’en l’excez de son
		desplaisir elle l’avoit jugée. Outre que les tesmoignages que
		Silvie avoit tousjours si sagement rendus de sa compagne, lors que
		Galathée luy en avoit parlé, n’avoient pas eu peu de
		force à descharger Leonide de la fuitte de Celadon.</p>
		<p>Mais ce qui tout à fait luy fit oublier toutes les occasions
		quelle avoit eues d’estre en colere contre cette nymphe, ce fut la mort
		de Clidaman, et l’entreprise de Polemas, qui se vouloit emparer et de
		sa personne et de ses Estats parce que les grandes passions ont cela de
		propre d’envelopper en elles les moindres desplaisirs, de telle sorte
		que nostre ame mesme n’y replie pas sa pensée pour les
		considerer. Et la Nymphe estoit tellement offensée contre la
		hardiesse et la trahison de Polemas, que toutes choses luy eussent
		esté douces, pourveu qu’à son gré elle l’en eust
		peu faire chastier, monstrant bien par ce ressentiment combien un
		courage genereux peut difficilement supporter une indigne violence.</p>
		<p>Et voyez comme le Ciel se mocque de la finesse des hommes, et avec
		quelle facilité il change le conseil des plus rusez à
		leur dommage, puis que l’artifice dont Polemas avoit usé
		à ruiner [9/10] Lindamor auprés de Galathée,
		venant à estre descouvert, fut cause qu’elle l’ayma
		davantage; et la temeraire entreprise sur laquelle il avoit
		jetté les fondemens de sa future grandeur, qu’il desseignoit
		d’eslever par la ruine de celle de Lindamor, fit renouveller en
		Galathée l’amour presque aneantie qu’elle avoit portée
		à ce chevalier, et r’asseurer cette affection qui avoit
		esté tant esbranlée par les artifices, et de luy, et de Climante.</p>
		<p>Mais parce que Lindamor estant fort esloigné d’elle, ne pouvoit
		si promptement estre le tesmoin des faveurs que cette amour
		renouvellée luy preparoit, Galathée mouroit d’impatience
		de n’avoir personne à laquelle elle peust ouvrir son cœur, sans
		crainte de descouvrir ce qu’elle cognoissoit bien estre tres-necessaire
		de celer. Car lors qu’elle jettoit les yeux sur ceux qui estoient
		autour d’elle, elle n’y voyoit personne qui fust capable de recevoir ce
		secret, d’autant que pour Silvie et sa nourrice, qui sçavoient
		une grande partie de ses plus secrettes passions, l’une luy sembloit
		trop jeune, et l’autre trop aagée; car encores que
		l’affection de toutes deux, et leur fidelité luy fussent assez
		cogneues, voire mesme la prudence et sagesse de Silvie, plus qu’il ne
		sembloit pas que son jeune aage peust comporter, si est-ce que ces
		affaires d’estat luy sembloient estre un trop pesant fardeau pour les leur confier.</p>
		<p>Cette consideration estoit cause qu’elle alloit recherchant un bon
		sujet pour r’appeller Leonide auprés d’elle, se ressouvenant
		bien qu’elle n’avoit jamais eu occasion de soupçonner, ny sa
		fidelité, ny son affection, sinon pour le sujet de Celadon,
		duquel ayant maintenant l’esprit assez esloigné, pour les
		nouveaux accidens qui estoient survenus, et desquels elle estoit tant
		agitée, il sembloit qu’elle en eust mesme perdu la memoire. De
		sorte que ne pouvant blasmer en elle que ce qui ne la touchoit presque
		plus, et au contraire y ayant plusieurs choses qu’elle ne se pouvoit
		empescher d’estimer plus qu’en toutes celles qui la servoient elle
		regrettoit la perte qu’elle en avoit faite, et s’accusoit en quelque
		sorte de trop de promptitude, avec dessein de ne perdre point
		d’occasion de la r’appeller, et de la mieux traitter à
		l’advenir. II est vray que, d’autant que naturellement chacun desire de
		couvrir les fautes qu’il a faites, et qu’elle n’eust pas voulu estre
		blasmée de legereté, ny d’inconsideration en cet
		esloignement de Leonide, elle alloit cherchant avec un soing extreme
		quelque bonne occasion de la faire revenir, sans qu’on se peust
		appercevoir du [10/11] sujet qui l’avoit separée d’elle;
		si bien que quand on luy dit que le trompeur Climante estoit revenu, et
		qu’elle entendit le desir qu’avoient Amasis et Adamas, de
		sçavoir si c’estoit le mesme faux druyde qui les avoit desja
		trompées, elle dit que Leonide mieux que tout autre le pourroit,
		recognoistre, quoy qu’elle sceust bien que Silvie en avoit autant de
		cognoissance, qu’elle, et pour ne perdre cette occasion donna charge au
		grand druide de la luy ramener promptement sans luy faire aucun
		semblant de tout ce qui s’estoit passé.</p>
		<p>Leonide, au contraire, quand son oncle luy fit entendre la
		volonté de Galathée, voulut bien luy obeir, pour ne
		donner point une trop claire cognoissance du mescontentement qu’elle y
		avoit receu, mais avec resolution de revoir les douces rives de Lignon
		le plus-tost qu’il luy seroit possible, tant pour se desmesler de la
		confusion qu’elle sçavoit estre en la suitte de la Nymphe, que
		pour revoler tant plustost à l’agreable liberté en
		laquelle elle avoit vescu si doucement entre ces discrettes et belles
		bergeres. Et quoy qu’en ce dessein elle ne se disoit pas à
		elle-mesme le principal subject qui luy faisoit desirer son retour, si
		est-ce que veritablement c’estoit pour revoir Celadon qu’elle y avoit
		laissé, desguisé des habits et du nom d’Alexis fille
		d’Adamas le grand druide, et parmy les gentilles bergeres de ce rivage.
		Car encor qu’elle eust fait tout ce qu’il luy avoit esté
		possible pour se despouiller de cette affection, si avoit-elle bien
		recogneu que l’ame mal-aisément peut r’avoir la liberté
		qu’une fois elle a soubsmise à une puissante amour, parce qu’elle ne se
		pouvoit separer de sa passion, quoy qu’elle cogneust bien qu’il n’y
		avoit point d’esperance que jamais Celadon se pust guerir de celle
		qu’il avoit pour Astrée, monstrant bien par la l’opinion estre
		fausse de ceux qui croient n’y avoir point d’amour sans esperance.</p>
		<p>Lors que Leonide arriva en la maison de son oncle Adamas, quoy qu’il
		fust encore assez matin, si trouva-t’elle chacun prest à partir: car
		le druide qui sçavoit bien qu’aux importantes affaires la
		diligence est requise, et qu’elle se peut dire celle qui leur donne la
		vie et l’accomplissement, dés la pointe du jour avoit mis ordre
		à tout ce qui estoit necessaire, tant pour faire porter Damon
		avec le moins d’incommodité qui se pourroit pour ses blesseures,
		que pour le faire conduire et Madonte aussi en asseurance à
		Marcilly, où il les accompagna avec Leonide et plusieurs
		solduriers qu’Amasis pour leur seureté luy avoit envoyez,
		feignant toutesfois que c’es-[11/12]toit pour l’honorer, et non pas
		pour craindre que par les chemins il luy fust fait aucun outrage.</p>
		<p>Silvie, et la pluspart de ses compagnes qui sçavoient le retour
		de Leonide, la vindrent attendre à la derniere porte du
		chasteau, où elles luy firent tant de demonstrations de bonne
		volonté, qu’elle recogneut bien que veritablement elles
		l’aimoient, si toutesfois quelque vraye amitié se peut trouver
		dans la Cour. Mais sur toutes Silvie l’embrassa et baisa plusieurs
		fois, sans se pouvoir lasser de luy donner des tesmoignages de son
		affection; et soudain qu’elle eut salué Amasis, qui la
		receut avec un tres-bon visage, et qu’elle eut baisé les mains
		à Galathée, qui luy fit des caresses extraordinaires,
		elles se demeslerent le plus discrettement qu’elles peurent de leurs
		compagnes, et se retirerent à part, où elles se rendirent
		compte de tout ce qui s’estoit passé depuis
		qu’elles n’avoient esté ensemble.</p>
		<p>II est vray que Leonide luy raconta bien avec quel repos d’esprit elle
		avoit passé le peu de jours de son esloignement en la compagnie
		des belles et discrettes bergeres de Lignon, et luy dit des merveilles
		de la beauté, des vertus et de la courtoisie et civilité,
		particulierement d’Astrée, de Diane et de Phillis. Mais, plus
		fine en cela que sa compagne, elle ne luy dit pas un mot de Celadon,
		luy semblant que c’estoit peu de discretion de se fier en cette jeune
		fille d’une chose qui estant sceue luy pouvoit rapporter tant de
		desplaisir et de confusion. Et lors que Silvie luy demanda des
		nouvelles d’Alexis, la pensant fille d’Adamas, elle luy en parla assez
		froidement, et comme avec nonchalance, la luy despeignant pour une
		bonne fille, et de qui l’esprit correspondoit entierement à la
		profession de druide en laquelle elle avoit esté tousjours
		eslevée. Damon et Madonte furent cependant receus avec tout
		l’honneur qu’Amasis et Galathée leur purent rendre, tant pour
		leur merite, que pour obliger Damon à les assister en ces
		urgentes affaires qu’elles prevoyoient. Incontinent qu’il fut mis dans
		le lict, et que les chirurgiens l’eurent visité, ses playes
		furent trouvées si belles, quoy que le bransle de la lictiere
		les eust un peu alterées, qu’ils jugerent tous qu’en peu de
		jours il seroit entierement guery. Et, à la verité, outre
		que ses blessures, quoy que grandes, n’estoient pas dangereuses, sinon
		par la grande perte de sang qu’il avoit faite, encore avoit-il
		trouvé un si bon remede à tous ses desplaisirs, en
		rencontrant Madonte, et recognoissant en elle une aussi entiere
		affection qu’il eust sceu desirer, que chacun jugea par la prochaine
		[12/13] guerison de ses playes, que le meilleur remede pour guerir le
		corps, c’est d’en commencer la cure par le cœur. Madonte, de son
		costé, qui, au rapport de chacun, et par l’experience, recogneut
		le profit que ce chevalier recevoit de son bon visage, estoit
		ordinairement auprés de luy, le comblant de toutes sortes
		d’honnestesfaveurs, et prevoyant qu’elle seroit contrainte de demeurer quelque
		temps en ce lieu pour donner loisir à la guerison de Damon, elle
		se resolut de changer d’habits, et de prendre celuy des nymphes, qui
		veritablement estoit tres-advantageux, pour n’estre point differente de
		toutes les autres; et parce aussi qu’elle cogneut que Damon en
		seroit bien aise, comme plus conforme à sa qualité. Et
		certes elle parut si belle en ses nouveaux habits, qu’elle fit bien
		paroistre qu’une grande beauté ne reçoit pas peu
		d’avantage de leur ageancement.</p>
		<p>La nuict estant venue, d’autant que Galathée avoit
		commandé à Leonide de coucher dans sa chambre, lors
		qu’elle fut au lict, et qu’elle vid que toutes les autres estoient
		retirées, elle l’appella, et luy faisant prendre une bougie,
		comme voulant quelque service d’elle, la fit passer sous ses rideaux,
		où l’ayant contemplée quelque temps sans luy rien dire,
		en fin avec un œil sousriant: Et bien, Leonide, luy dit-elle,
		estes-vous tousjours en colere contre moy? – Contre vous, madame?
		respondit Leonide en luy baisant la main. Et pourquoy me faictes-vous
		cette demande, puis que si cela m’estoit advenu, je penserois avoir
		perdu l’entendement? Je vous supplie tres-humblement de croire que
		Leonide ne se mescognoistra jamais, de sorte qu’elle ne vous rende
		tousjours l’honneur et le respect qu’elle vous doit. Mais, madame,
		dit-elle, avec un petit sousris, vous oserois-je faire la mesme demande?</p>
		<p>– Vous le pouvez juger, respondit la nymphe, puis que je traicte avec
		vous comme vous voyez; mais faisons icy une confession entiere,
		afin que nous n’ayons jamais plus occasion de nous rien reprocher.
		Veritablement vous avez esté en colere contre moy, et moy contre
		vous: quant à moy, j’advoue que je l’ay esté par
		jalousie, et, vous, Leonide, pourquoy? – Si vous voulez,
		repliqua-t’elle, madame, que je l’aye esté, il faut de
		necessité que ce soit pour cette jalousie. – Comment, reprit
		Galathée, vous estiez jalouse de moy? – Nullement,
		respondit-elle, madame, mais si j’estois en colere, c’estoit pour voir
		que vous estiez jalouse, et que vous me soupçonniez d’une faute
		dont je n’estois point coulpable. – Or, dit alors la nymphe, je veux
		que tout le passé soit oublié, [13/14] et que s’il y a eu
		un peu de promptitude de mon costé, vous l’excusiez, et en
		accusiez l’erreur où j’estois, car il est certain que j’avois
		opinion que ce que le druide m’avoit dit estoit chose aussi certaine
		que si la bouche de l’oracle l’eust proferé. – Ah! madame,
		reprit Leonide, que c’estoit un grand abuseur que ce druide, et que
		s’il vous eust pleu de me croire, vous eussiez aisément
		averé sa meschanceté! – Que voulez-vous que je vous die sur cela? luy
		respondit-elle, j’estois tellement abusée par ses paroles, que
		tout ce qu’on me disoit au contraire m’estoit une offence. – Et depuis,
		adjousta Leonide, avez-vous sceu la verité? – O ma mie, dit la
		nymphe en souspirant, que j’ay bien eu le loisir d’apprendre à
		mes despens qu’il est un trompeur! – J’en loue Dieu, madame, dit
		Leonide, car vous aurez recogneu par la mon innocence. – Ne parlons
		plus de ce qui vous touche, repliqua la nymphe, j’en suis entierement
		hors d’opinion. Et croyez que si j’eusse peu trouver plustost la
		commodité de vous rappeler prés de moy, je l’eusse
		faict; mais je ne voulois point qu’on pust soupçonner en
		sorte quelconque le subject de nostre mauvais mesnage. Et toutesfois
		je vous jure, Leonide, que je ne vous ay jamais voulu mal; je me
		suis bien offencée contre vous pour la raison que je vous ay
		ditte, mais pour cela je n’ay laissé de vous aimer plus que
		toutes les autres qui sont en mon service! Et s’il ne faut pas que je
		laisse de vous blasmer un peu, de la façon dont vous traictastes
		avec moy; car avouez la verité, vous fistes sauver
		Celadon, et vous sçaviez bien que j’en estois abusée, et
		n’aviez-vous pas tort de vous opposer si fort à mes volontez?
		Confessez-le seulement, Leonide, car à cette heure je ne m’en
		soucie plus. – Madame, respondit-elle avec un petit sousris, vous avez
		bien envie de me faire avouer une faute que je n’ay point commise, et
		que je ne ferois difficulté de confesser maintenant que vous n’y
		avez plus d’interest. Mais je vous proteste que je ne fis autre chose
		que changer Celadon en Lucinde, et vous-mesmes approuvastes mon
		dessein, lors que je l’habillois en fille. Mais pourquoy vous
		l’eusse-je voulu faire perdre, et quel interest y pouvois-je avoir? –
		Si vous n’y en aviez point, reprit la nymphe, pourquoy me
		poursuiviez-vous continuellement pour le laisser retourner vers son
		Astrée? – Plusieurs raisons, respondit Leonide, me le faisoient
		faire. Premierement je craignois que cet homme ne fust veu parmy nous,
		car quelle offence n’eussiez-vous point faitte à vostre
		reputation si l’on en eust eu cognoissance. Puis, l’ingratitude et le
		[14/15] mespris de ce berger me desplaisoient grandement, me semblant
		qu’il estoit indigne de l’honneur que vous luy faisiez, et qu’il
		sçavoit si mal recognoistre. Mais ce qui m’y faisoit le plus
		opiniastrer, c’estoit que je sçavois asseurément que vous
		estiez trompée, et que ceste trahison avoit esté inventée
		par ce meschant homme Polemas, avec le druide, ou pour mieux dire, avec
		cet abuseur Climante. – Et comment sçaviez-vous si
		asseurément, dit-elle, cette meschanceté? – Je le vous dis bien en ce
		temps-là, madame, respondit-elle, mais la passion vous empescha
		de me croire. Vous m’envoyastes chercher Adamas pour la maladie de
		Celadon, et, de fortune, arrivant fort tard dans un logis, je fus mise
		pres de la chambre où Polemas et Climante tous seuls se
		treuverent couchez; et le matin, qu’ils ne pensoient estre
		escoutez de personne, j’ouis toute la tromperie qu’ils vous avoient
		ourdie. Que s’il vous eust pleu de la verifier alors, vous l’eussiez
		fait fort aisément, car ce trompeur estoit encores dans le bois
		de Savignieu, où il continuoit ses finesses. – Ah! Leonide,
		repliqua la nymphe, je m’en souviens, mais malaisément
		l’eussions-nous peu si bien faire, que le temps seul me l’a depuis fait
		recognoistre. Car il faut que vous sçachiez qu’Amasis en estoit
		aussi abusée que moy, et que jamais elle n’eust souffert que ce
		meschant homme eust esté chastié comme il le merite. Mais
		voyez comme il n’y a rien de si caché que le temps ne descouvre
		: ma mere a depuis recogneu que c’est un imposteur, d’autant que tout
		ce qu’il nous a dit de Clidaman, s’est trouvé entierement faux,
		si bien que maintenant elle le hayt autant que vous et moy le
		sçaurions hayr. – Je suis bien aise, reprit Leonide, que la
		meschanceté de cet homme ait esté recogneue, et plus
		encore, que vous ne soyez plus en l’erreur où il vous avoit
		mise; mais j’eusse eu un grand contentement de le voir
		chastié pour faire peur aux autres, ses semblables. – Ne vous en
		mettez point en peine, dit Galathée, je croy que vous en verrez
		bien-tost la vengeance; car il faut que vous sçachiez
		qu’il est revenu depuis quelques jours, et que c’est le suject que j’ay
		pris pour vous faire retourner icy. – Comment? madame, s’escria d’aise
		Leonide, cet imposteur est revenu? – Il l’est, vous dis-je, repliqua
		la nymphe, et il a bien des affaires de plus d’importance, à ce
		que l’on croit, car c’est le grand conseiller du traistre et
		outrecuidé Polemas. – Mon Dieu! madame, adjousta Leonide, que
		vous me rendez contente lors que je vous oy parler ainsi de ces deux
		meschants hommes! Mais, s’il m’est permis de le vous demander, [15/16]
		qu’est-ce qu’ils ont fait de nouveau? – Ah! m’amie, dit incontinent
		la nymphe, ce sont des choses telles que, quand vous les entendrez,
		vous demeurerez ravie de la perfidie et outrecuidance de nous
		deux; mais le silence est tellement important en cecy, qu’il n’y
		va rien moins que de nostre perte de toutes, et de la ruine de toute la
		contrée. Et toutesfois, pour vous tesmoigner que je ne suis plus
		mal satisfaite de vous, et qu’au contraire, je vous ayme plus encore
		que je ne soulois faire, car, en vostre absence, j’ay mieux recogneu
		l’amitié que vous me portiez et vostre discretion, je veux vous
		confier une chose, qu’il n’y a
		qu’Amasis, Adamas, et moy qui la sçachions.</p>
		<p>Et lors, s’estant teue quelque temps, elle reprit ainsi: Vous
		sçavez, Leonide, que, lorsque cet affronteur estoit au
		commencement à Savignieu, ma mere, aussi bien que nous toutes,
		alla sçavoir de luy ce qui arriveroit du voyage de mon pauvre
		frere Clidaman. Ce trompeur, entr’autres choses, luy dit, qu’apres
		avoir acquis beaucoup d’honneur et de gloire, il reviendroit en
		santé, et plein de contentement. Tout au contraire, il y a
		quatre ou cinq jours que nous eusmes des nouvelles de Lindamor, par
		lesquelles il nous advertit que Clidaman est mort, et luy tellement
		blessé, qu’il a esté contraint de s’arrester avec la
		reyne Methine dans la cité des Rhemois. – O dieux! madame,
		s’escria Leonide, Clidaman est mort? – Parlez bas, respondit-elle, de
		peur que quelqu’un ne vous entende, car il le faut tenir encores
		caché pour quelque temps, si nous ne voulons tomber sous la plus
		indigne tyrannie qui se puisse imaginer. – Et pourquoy, madame,
		dit-elle, avez-vous cette doute, et de qui craignez-vous l’insolence?
		– De celuy, respondit la nymphe, qui a eu desja la hardiesse et le
		courage de me tromper, j’entends de Polemas. II faut que vous
		sçachiez que cet outrecuidé, porté d’une
		presomption incroyable, a non seulement eslevé ses desseins
		à m’espouser, comme vous avez entendu par sa bouche, et par
		celle de Climante, et comme nous avons appris par diverses
		conjectures, mais de plus, à m’espouser, quoy que ce fust contre
		ma volonté. Et à cet effet, il a premedité de loin
		une tres-insigne trahison et contre moy et contre tout l’Estat, afin de
		se rendre maistre à mesme temps de tous les deux. Vous avez sceu
		les meschantes actions qu’il a faictes contre Damon, et nous avons
		esté adverties qu’il a de tres-grandes intelligences avec
		Gondebaut le roy des Bourguignons, sans nostre sceu, et il n’y a point
		de doute que desjà il eust esclos sa trahison, [16/17] n’eust
		esté qu’il redoute Clidaman, mais s’il en sçavoit la
		mort, il n’y auroit plus rien qui le retinst. Et c’est pourquoy Amasis
		a escrit à Lindamor de venir en la plus grande diligence qu’il
		luy seroit possible, à quoy je m’assure qu’il ne manquera
		pas; mais il y a si loin d’icy où il est, que nous en
		sommes grandement en peine. Nous voyons que Polemas a tous nos ambactes
		et solduriers à sa devotion, parce que ma mere, pensant bien
		faire, luy a donné un si ample pouvoir qu’il a eu le moyen de se
		les obliger en diverses occasions à nos despens. – Je vous
		asseure, madame, dit alors Leonide toute estonnée, que vous avez
		raison de dire que ce sont des affaires de grande importance, car je ne
		crois pas qu’il y en ait pour vous qui le puissent estre davantage. –
		Or m’amie, reprit Galathée, ce traistre qui ne sçait pas
		encore la perte que nous avons faitte va temporisant, et cependant a
		fait revenir celuy que vous appellez Climante, au mesme lieu où
		il souloit estre. Quant à moy, je croy que c’est pour essayer si
		par quelqu’autre ruse il pourra point attirer ma volonté pour
		espouser Polemas. Et Adamas qui estoit, comme je croy, adverty par vous
		de la meschanceté de cet homme, a supplié Amasis de le
		faire bien recognoistre, et si c’est le mesme abuseur, le vouloir faire
		prendre, car par luy on sçaura toute la trahison de Polemas, y
		ayant grande apparence, puis qu’il se fie en luy de ce qui me touche,
		qu’il ne luy aura pas caché le reste de son dessein. Nous
		estions en la maison d’Adamas quand ce dessein fut fait, et parce que
		je desirois grandement que vous ne fussiez pas plus long temps
		esloignée de moy, je dis qu’il n’y avoit personne qui se pust
		mieux acquitter de toute cette affaire que vous, qui avez fort souvent
		parlé à luy. Cependant nous sommes venues icy, et faisons
		tout ce que nous pouvons pour trouver quelque asseurance, mais nous
		sommes de telle sorte desnuées d’hommes de deffence, que nous ne
		sçavons de quel costé nous tourner, outre que ce meschant
		qui, comme je vous disois, a ourdy cette trahison de loix, nous a
		reduittes à tel poinct que nous ne sçavons de qui nous
		asseurer. Voila, m’amie, l’estat de nos affaires, qui est bien
		deplorable à qui le considere, car nous avons perdu Clidaman, et
		tous nos plus asseurez sujects sont, ou morts avec luy, ou hors de
		l’Estat, et nous sommes presque entre les mains d’un insolent, de qui
		l’outrecuidance nous menace d’une servitude insupportable. A ce mot, la
		Nymphe ne put retenir les larmes, ny Leonide [17/18] aussi, qui, apres
		avoir essuyé ses yeux, luy respondit: De toutes les plus
		extremes trahisons, il faut advouer, madame, que celle-cy est l’une des
		plus insignes, et qui, outre cela, estant meslée avec une si
		grande ingratitude, il faut esperer que le Ciel ne permettra jamais
		qu’elle parvienne à la fin que le meschant desire. Les dieux
		sont trop justes pour le favoriser en un tant injuste dessein, et vous
		verrez qu’ils vous envoyeront en cette necessité du secours,
		d’où peut-estre vous l’attendez le moins; ayez, madame,
		cette confiance en eux, et vous asseurez qu’ils ne vous delaisseront
		point. Outre que vostre cause est telle que, quand il n’y auroit
		personne pour la deffendre que les femmes de ce lieu, je croy que nous
		serions suffisantes de la maintenir contre tous les hommes de la terre,
		et pour moy, il me semble qu’en semblable occasion je serois plus
		vaillante que Lindamor. Mais, madame, puis que vous m’avez
		envoyé querir, pensant que je vous puisse estre utile en cette
		affaire, quel service vous plaist-il que je vous rende? – Il faut, dit
		la nymphe, que vous alliez recognoistre cet abuseur, sçavoir si
		c’est luy ou quelqu’autre, et si c’est Climante, comme je le croy. Je
		veux que vous feigniez que je sois grandement desireuse de pouvoir
		conferer avec luy de quelque chose qui m’est de grande importance, et
		s’il est possible, vous le fassiez venir icy pour parler à moy,
		car, si nous l’y pouvons tenir, il n’en sortira pas quand il voudra.
		Oui si vous ne le pouvez, parce que les meschans sont tousjours sur la
		mesfiance, prenez jour avec luy où je puisse le trouver en ce
		lieu-là, d’autant que, comme vous sçavez, il y a de
		certains jours qu’il se tient caché; et si on y alloit
		avec main forte, et qu’il n’y fust pas, ce seroit l’effaroucher, et
		perdre l’occasion de l’avoir.</p>
		<p>Apres quelques autres semblables discours, Galathée vouloit que
		Leonide s’en allast reposer. Mais tout à coup la rappellant:
		Encor faut-il, luy dit-elle, que je sçache des nouvelles de vos
		belles bergeres de Lignon, et quelle a esté vostre vie depuis
		que vous avez esté esloignée de moy. – Madame, luy
		respondit-elle, que vous plaist-il que je vous en die, sinon que ce
		sont bien les plus belles, les plus discrettes, et les plus aymables
		filles que je vis jamais? Et croyez moy que leur conversation est
		telle que qui s’ennuyera de vivre en leur compagnie, sera sans doute de
		bien mauvaise humeur. Figurez-vous, madame, que cet âge
		doré que l’on nous va despeignant pour nous faire envier le
		bon-heur des premiers hommes, ne sçauroit ayoir eu tant de
		douceurs, ny tant [18/19] de contentemens qu’il s’en rencontre
		auprés d’elles. – Vrayment, Leonide, adjousta la Nymphe, vous en parlez de
		façon que vous me feriez prendre envie de devenir bergere. –
		Madame, reprit Leonide, je ne doute point que si une fois vous aviez
		gousté le repos et la tranquilité qui s’y retrouve, vous
		ne vous en separeriez pas aisément. – Et toutesfois, continua
		Galathée, encor se trouve-t’il parmy elles des soings et des
		inquietudes; car n’est-il pas vray que, quand elles perdirent
		Celadon, elles en ressentirent du desplaisir? – II est impossible,
		repliqua Leonide, qu’estant au monde, elles ne soient subjettes aux
		tributs de l’humanité, mais je les appelle heureuses, et
		exemptes d’inquietude, quand je considere nos peines et les leurs, les
		leurs, dis-je, qui, au prix des nostres, ne semblent point estre d’une
		qualité sensible. – Je ne sçay, reprit Galathée,
		comme vous les estimez si petite; si me semble-t’il avoir ouy dire que
		non seulement Astrée, mais tous ceux du hameau, en ont
		porté un tres-grand deuil – Il faudroit respondit Leonide,
		qu’elles fussent insensibles, si la perte d’un berger tant accomply ne
		les avoit touchées. – Je m’asseure, reprit alors assez finement
		Galathée, que si la perte leur a esté ennuyeuse, le
		recouvrement leur en a esté tant plus agreable.</p>
		<p>Leonide recogneut incontinent le sujet qui faisoit ainsi parler la
		Nymphe. C’est pourquoy elle respondit fort froidement: C’est sans
		doute, que ce recouvrement, duquel vous parlez, leur eust rapporté
		beaucoup de contentement, car ce berger estoit grandement aymé
		de tous ceux qui le cognoisssoient. – Et comment? interrompit la
		Nymphe, Celadon n’est-il pas retourné vers elles? – Nullement,
		madame, dit Leonide, avec la mesme froideur, et tant s’en faut, elles
		n’y pensent presque plus. – Et Astrée, reprit Galathée,
		n’en parle point? – Si fait, dit Leonide, mais jamais, si quelqu’autre
		n’en commence le discours. – Et quoy! ne l’aimoit-elle plus, dit la
		Nymphe, ou quelqu’autre a-t’il pris sa place? – Je croy, respondit
		Leonide, qu’elle l’aimeroit bien en vain, car l’opinion de chacun est
		qu’il soit mort. – Je vous assure, continua alors Galathée, que
		je plains sa perte, si cela est vray, car c’estoit un des plus
		accomplis hommes de sa condition. Et il faut que je vous die la
		verité: la tromperie de Climante me donna bien au commencement
		la volonté de le cherir, mais depuis que je le vis, ses propres
		merites m’y convierent bien davantage. Cest dommage, s’il est mort,
		qu’il ait si peu vescu, et quoy que vous m’en sçachiez dire, je
		croiray difficilement, quelque mine qu’en [19/20] fasse Astrée,
		qu’elle n’en ayt toute sa vie le regret bien profond dans le cœur, car
		moy qui n’y suis pas tant obligée qu’elle, je ne m’en puis
		souvenir sans desplaisir. Mais, adjousta-t’elle, il est tard,
		retirez-vous, et vous souvenez d’aller demain avec vostre compagne
		Silvie recognoistre si c’est Climante, et non point quelque autre
		abuseur comme luy, qui est auprs de nos jardins de Montbrison, car
		cette affaire nous touche un peu davantage.</p>
		<p>Tels furent les premiers discours que Galathée tint à
		Leonide en particulier, desquels elle demeura assez bien satisfaite. Et
		toutesfois il luy sembla recognoistre que la Nymphe n’estoit pas si
		bien guerie du mal que Celadon luy avoit fait, qu’elle en faisoit le
		semblant; et sur cette opinion, elle se resolut de ne luy rien
		descouvrir de ce berger qui luy en pust renouveller le souvenir,
		sçachant assez qu’un flambeau nouvellement esteint se rallume
		mesme par la fumée. Et parce qu’elle ne vouloit point manquer au
		commandement qu’elle luy avoit fait, estant de si grande importance,
		apres l’avoir dit au grand druyde qui luy donna quelques enseignements
		pour mieux abuser ce trompeur, elle s’accompagna de Silvie, et le plus
		tost qu’elle put, s’y en alla, avec tant de contentement de voir son
		innocence recogneue, que ce fut presque tout le discours que par les
		chemins elle eut avec sa compagne.</p>
		<p>Lors qu’elles arriverent sur le lieu, elles
		furent au commencement en doute que ce fust Climante, car
		elles y trouverent toutes choses tellement changées, qu’elles
		n’y recognoissoient rien de ce qu’elles y avoient veu autrefois,
		d’autant qu’au lieu de ce petit temple fait de clisse, et couvert de
		feuillages et de rameaux, elles y en trouverent un tout en bois, assez
		petit toutesfois, mais beaucoup plus long que large. L’enclos n’estoit
		que de clayes avec plusieurs fenestres, faites, à ce qu’il
		sembloit, expressement, non seulement pour donner jour à l’autel
		qui estoit à l’un des bouts, mais aussi, afin que ceux qui
		estoient dehors pussent plus aisément voir tout ce qui estoit
		dedans. Ce changement à la verité au commencement les estonna, et
		toutesfois enfin, voyant les portes du temple closes, elles prirent
		resolution d’y heurter pour en apprendre des nouvelles
		asseurées. Elles monterent donc huict ou dix degrez qui estoient au devant du temple, et
		lors qu’elles furent sur le replein, elles virent par les fenestres qui
		estoient aux deux costez de la porte, un autel à l’autre bout du
		temple, et au devant, sur un petit marche-pied, un homme qui estoit en
		oraison, [20/21] qu’elles ne purent si tost recognoistre, parce qu’il
		avoit le dos tourné de leur costé.</p>
		<p>Mais, d’autant que cette machine estoit petite, et que celuy qui estoit en prieres releva
		sa voix, elles ouyrent qu’il disoit: S’il est ainsi, ô puissante
		et redoutable deité, je t’en demande un signe. Et ayant redit
		par trois fois ces mesmes paroles fort haut, elles virent qu’à
		la derniere fois, le feu se prit de luy mesme sur l’autel, avec la
		mesme promptitude qu’il souloit faire autrefois; qui donna
		cognoissance aux deux nymphes que c’estoit ce mesme abuseur qu’elles
		alloient cherchant, Et elles ne se trompoient nullement, car les ayant
		apperceues de loing, il s’estoit mis en cet estat, pour mieux se
		couvrir du manteau de la saincteté. Mais elles, feignants de ne
		recognoistre point son artifice, proferoient entr’elles assez haut des
		paroles pleines d’admiration qu’elles faisoient toutesfois semblant de
		vouloir dire bas; luy, qui les oyoit, se resjouit grandement en
		son cœur, croyant qu’elles n’eussent point encore recognu sa finesse.
		Et pour les mieux abuser par ces nouvelles malices, d’autant que le feu
		ne s’estoit pas comme l’autre fois aussi-tost esteint qu’allumé,
		mais au contraire, s’estoit espris à quelque bois sec qui estoit
		arrangé sur l’autel en façon de sacrifices, il feignit de
		tourner la teste vers elles au bruit qu’elles avoient faict. Et parce
		qu’elles luy demanderent l’entrée du temple, et de pouvoir
		parler à luy, il se tourna incontinent vers l’autel, fit
		semblant de prendre de l’eau lustrale, et s’en laver les yeux et les
		aureilles prophanées, ainsi qu’il feignoit, pour avoir veu ces
		nymphes, et ouy leurs paroles pendant son sacrifice. Et r’alumant
		encore mieux le brasier qui estoit sur l’autel, y mettant d’autre bois,
		et y jettant de la verveine avec quelques fueilles de guy et de chesne,
		lors qu’il creut que ce feu avoit pu faire l’effect qu’il desiroit, il
		releva la voix fort haut, et dit: Si tu le veux, ô grande et
		redoutable deité, qu’elles entrent dans ton sainct temple,
		ouvres-en toy-mesmes les portes, et leur y donne l’entrée. A
		peine eut-il proferé ces paroles que, sans que personne touchast
		les portes; elles s’ouvrirent d’elles-mesmes, donnant un si grand
		estonnement aux deux nymphes, qu’encores qu’elles sceussent bien que
		c’estoit un meschant et un abuseur, si est-ce qu’elles ne purent
		s’empescher d’avoir peur, en voyant une telle ouverture sans que
		personne fust auprés. Et cela fut cause qu’elles demeurerent
		quelque temps en doute si elles y devoient entrer, jusques à ce que
		luy-mesme, avec ses ornemens de druide, et un [21/22] visage plein de
		gravité, les en vint solliciter, puis que c’estoit une grace
		particuliere, que la deité qui estoit en ce lieu leur vouloit
		faire. Leonide et sa compagne s’estans rasseurése, et feignans
		de luy porter un grand respect, et de marcher avec une grande reverence
		dans l’enclos du temple sans estre nettoyées ny par l’eau
		lustrale, ny par aucune autre ceremonie, comme elles avoient
		esté l’autre fois, le suivirent jusqu’auprés de l’autel,
		où s’estans mises à genoux à l’imitation de cet
		imposteur, elles y demeurerent jusques à ce qu’il se releva pour
		leur dire: Leonide, et vous, Silvie, la deité que je sers en ce
		lieu à eu agreable vostre venue en son sainct temple, car
		m’ayant adverty que vous veniez et m’ayant ordonné de vous y
		laisser entrer sans vous purifier, ny par des parfums, ny par l’eau
		lustrale, j’en suis demeuré estonné. Et cela a
		esté cause que je luy ay demandé un signe de cette
		volonté extraordinaire, et soudain il a allumé luy-mesme
		le feu du sacrifice que je luy avois preparé; et lors que
		vous estes arrivées, ne pouvant encore me persuader que vous y
		dussiez entrer de cette sorte, je l’ay supplié qu’il vous
		ouvrist luy-mesme les portes de son temple, ce qu’il a fait
		miraculeusement, comme vous voyez. Maintenant, dit-il, se tournant
		contre l’autel, Ô puissante et redoutable deité, si tu as
		eu agreable que ces nymphes soient venues t’adorer dans ton enclos
		sacré, comme tu en as donné cognoissance par l’ouverture
		des portes, fay nous voir par quelque signe, que tu veux bien qu’elles
		y demeurent, et fassent leurs prieres et supplications. Lors qu’il
		profera ces paroles, le feu du sacrifice qui brusloit sur l’autel
		estoit esteint si bien que presque en mesme temps les portes, comme
		miraculeusement, se refermerent d’elles-mesmes, dont les nymphes furent
		saisies d’un grand estonnement, quoy qu’elles sceussent bien que cet
		homme estoit un affronteur, s’imaginans que ce qu’il feignoit de faire
		par la puissance du Ciel, il ne le fist au contraire par quelque
		sortilege ou enchantement. Cela fut cause que, toutes effroyées,
		elles voulurent sortir de ce lieu, qu’elles pensoient estre plein de
		meschants demons. Mais il les retint par les bras toutes deux, leur
		remonstrant que les portes estans closes par la volonté du dieu,
		ce seroit l’offencer que les ouvrir, sinon quand il luy plairoit;
		mais qu’elles luy fissent entendre le sujet qui les faisoit venir vers
		luy, afin que tous ensemble ils le pussent prier de luy vouloir
		inspirer ce qu’il avoit à leur respondre.[22/23]</p>
		<p>Encores que les nymphes eussent une tres-grande peur, si est-ce qu’en
		partie par force, et en partie de resolution, se donnans courage l’une
		à l’autre, Leonide, non pas toutesfois sans begayer, luy fit
		entendre le desir de la Nymphe Galathée, le suppliant, si
		c’estoit sa volonté de l’aller trouver, que ce fust le plustost
		qu’il luy seroit possible, parce qu’elle avoit à luy communiquer
		une affaire de telle importance, que le retardement n’en pouvoit estre
		que tres-dommageable. Climante alors, avec un visage severe, et plein
		de gravité: Nous ne sommes pas, dit-il, ô sages nymphes,
		comme le reste des hommes, qui peuvent disposer d’eux-mesmes à
		leur volonté, car nous qui nous sommes donnez au service du
		Ciel, ne devons ny ne pouvons ordonner de nous que ce qu’il luy
		plaist; mais je diray bien plus encore, il m’est particulierement
		deffendu de sortir des limites qui n’ont esté marquées
		par cette divinité, sinon par son expresse permission. C’est
		pourquoy je ne puis vous faire response que je n’aye consulté
		l’oracle, et si vous revenez en ce lieu dans cinq jours, vous
		sçaurez ce qu’il m’aura respondu. Et cependant, pour avoir
		quelque cognoissance de sa future volonté, faisons un petit
		sacrifice, et luy offrons du guy sacré, de la vervaine, et de la
		sabine, qu’il a tant agreables. A ce mot, prenant quelques feuilles de
		chesne, il en fit des chappeaux en façon de guirlande, qu’il
		leur mit sur la teste, et rallumant le feu dessus l’autel plus grand
		encore qu’il n’avoit point esté, il y jetta dedans quelques
		petits brins de ce qu’il avoit dit, et puis se remettant à
		genoux, fit quelques prieres, ou fit semblant d’en faire à basse
		voix. Et lors qu’il vid qu’il estoit temps: O grande et redoutable
		deité, dit-il à haute voix, s’estant relevé et
		tenant le coing de l’autel, si les prieres et supplications de ces
		nymphes te sont agreables, ouvre leur les portes de ton sainct temple,
		afin qu’apres t’y avoir adoré, elles se puissent retirer en
		leurs maisons avec contentement et satisfaction. Les nymphes oyans ces
		paroles, prirent particulierement garde aux actions de Climante, pour
		essayer de recognoistre si à l’ouverture de ces portes il n’y
		rapportoit aucun artifice de son costé; mais il leur
		sembla que miraculeusement elles s’ouvrirent d’elles-mesmes, car il ne
		fit aucune action, ny des mains, ny du reste du corps, qui leur en
		pust-faire soupçonner chose quelconque. L’ouverture donc du
		temple estant faitte par un moyen tant extraordinaire, cet imposteur,
		prenant les deux nymphes par les mains: Allez, ames pures et nettes,
		leur dit-il, et vous vantez que [23/24] le Ciel vous ayme, et que vous
		luy demanderez peu de choses qu’il vous refuse. Et, les reconduisant
		hors de ce lieu, apres quelques petites ceremonies, il joignit les
		mains, leva les yeux au ciel, et s’en retourna au mesme lieu, où
		à leur arrivée elles l’avoient veu. Et parce qu’elles
		estoient grandement effrayées de l’opinion de cet enchantement,
		elles s’en esloignerent le plus promptement qu’elles purent, leur
		semblant qu’elles avoient tousjours quelque demon qui les suivoit. Mais
		Climante qui eut opinion que peut-estre elles se tenoient
		cachées dans quelque buisson prés de là, pour voir
		ce qu’il feroit, d’autant que c’est le naturel du trompeur de penser qu’on
		le veut tousjours tromper, il amortit le feu qui estoit sur l’autel, et
		y jetta de l’eau dessus pour le rafraichir, et presque aussi-tost les
		portes se fermerent d’elles-mesmes, ce que les nymphes quoy que de
		loing, purent bien appercevoir, parce qu’au bruit qu’elles firent en se
		fermant, ces filles tournerent la teste, et virent qu’elles estoient
		closes. La peur qu’elles avoient eue les fit retourner plus vistement
		qu’elles n’estoient venues, et lors qu’elles pouvoient parler, ce
		n’estoit que de la meschanceté de cet homme qui se servoit du
		manteau de pieté avec tant d’impieté.</p>
		<p>Galathée n’estoit point encores sortie du lict, lors que Leonide et Silvie
		revindrent, car il estoit encore assez matin, et quand elles se
		presenterent devant elle, elles avoient encore de frayeur le visage si
		changé, qu’au commencement Galathée eut peur qu’elles
		n’eussent faict quelque fascheuse rencontre. Mais quand elles luy
		eurent raconté tout ce qu’elles avoient veu, et ensemble la peur
		que ces portes en s’ouvrant et en se fermant leur avoient faicte, elle
		ne put s’empescher de rire, de voir qu’elles trembloient en le
		racontant. Je vous asseure, madame, adjousta Silvie, quand elle vid que
		la Nymphe se mocquoit d’elle, que de mon naturel je ne suis guere
		peureuse, mais j’avoue que ces portes ne se sont jamais ouvertes et
		refermées d’elles-mesmes, que de frayeur les cheveux ne me
		soient herissez en la teste, et je croy qu’il n’y a personne qui, les
		voyant, n’en eust autant ressenti. – Mon Dieu! madame, reprenoit
		Leonide, figurez-vous de voir maintenant la porte de vostre chambre se
		fermer et s’ouvrir d’elle-mesme, et confessez la verité si vous
		n’auriez point de peur; et puis jugez si la nostre a esté
		sans raison, nous voyant avec cet homme que nous sçavons estre
		tres-meschant, car c’est sans doute que cela ne se peut faire que par
		quelque enchantement. – Voyez-vous, respondit la Nymphe, c’est un homme
		fin et plein d’artifice, il aura faict ce [24/25] que vous avez veu si
		subtilement, qu’il vous aura trompé les yeux. – Non, non,
		madame, reprit Silvie, cela pourroit bien estre pour la premiere et la
		derniere fois que nous estions hors du temple, mais quand nous avons
		esté dedans auprés de luy, il est impossible, car ma
		compagne et moy y avons pris garde de si prés, qu’il n’a pas fait un clin
		d’œil que nous n’ayons remarqué. – Tant y a, madame, continua
		Leonide, que nous vous asseurons que c’est bien ce mesme Climante que
		vous avez veu, et qu’il faut croire n’estre pas en ce lieu-là
		pour neant, car soit enchantement ou non, asseurez-vous qu’il
		n’employeroit pas tant de peine ny d’artifice, si ce n’estoit pour
		quelque dessein d’importance. – Mais en fin, reprit la Nymphe, quand
		a-t’il promis de venir? – Comment, madame, respondit Silvie, promettre
		de venir? Il n’est pas personne qui marche sans la trompette des
		dieux; il en veut, dit-il, consulter son oracle, et nous a dit
		que dans cinq jours, si nous l’allons treuver, il nous dira si le dieu
		qu’il sert luy veut permettre de sortir des limites qu’il luy a
		marquées. Mais je commence desjà d’apprehender d’aller
		vers un homme, qui, à ce que je crois, a autant d’esprits
		à son commandement, que les autres ont de cheveux à la teste.</p>
		<p>Apres quelques autres semblables discours que Galathée ne
		pouvoit ouyr sans rire, elle leur commanda de ne parler à
		personne de ce qu’elles estoient allé faire vers luy, sinon
		à Adamas; qu’elles pouvoient bien raconter à chacun
		les choses merveilleuses qu’elles y avoient veues, publiant partout la
		saincteté de ce druide. Car il ne peut pas estre, disoit la
		Nymphe, s’il a quelque grand dessein, qu’il n’y ait icy quelqu’un de sa
		part pour ouyr ce qu’on dit de luy, afin de le luy rapporter. Et lors
		qu’il sçaura les admirations que vous en ferez, il s’asseurera
		davantage, voyant que ses artifices sont estimez des miracles, et c’est
		ce qu’il faut faire, pour le dessein que nous avons. Que si nous en
		venons à bout, comme nous l’esperons, hous pourrons dire, quoy
		qu’il soit bien ruzé, qu’il aura trouvé des personnes
		encores plus fines qu’il n’est pas. Climante, d’autre
		costé; continua le reste du jour en ses feintes devotions,
		afin que si quelqu’un de fortune survenoit, il ne fust surpris en
		quelque action qui pust dementir le tiltre de saincteté qu’il
		s’usurpoit. Mais lors qu’il fut bien nuict, et qu’il creut que personne
		ne le pourrolt plus recognoistre, il ferma bien son temple et revestu
		d’autres habits, il prit le chemin à travers les bois, dont il
		estoit fort pratic, pour aller vers Polemas luy faire entendre [25/26]
		tout ce qui s’estoit passé, et pour consulter avec luy, comme il
		avoit à se conduire en la demande que Galathée luy avoit
		faite. Polemas receut un grand contentement de sçavoir que la
		nymphe eust encores volonté de parler à Climante, luy
		semblant que c’estoit un tesmoignage infaillible, qu’elle n’avoit
		point recognu ses artifices, dont jusques alors il avoit esté
		grandement en doute. – Je croy pas, adjousta Climante à ce que
		venoit de dire Polemas, que les hommes les plus fins, et les plus rusez
		n’eussent esté deceus aussi bien que ces filles; car, si
		jamais un dessein a esté conduit avec une extréme
		prudence, pour ne pas dire cautele, il faut advouer que ç’a
		esté le nostre. Et quant à moy, quelque opinion que vous
		en ayez eue, je ne me suis jamais sceu persuader qu’elles ayent
		soupçonné qu’il y ait eu de la tromperie en tout ce que
		je leur ay fait voir, y ayant observé de telle sorte toutes les
		choses necessaires, que si un autre m’en avoit autant fait, je crois
		que j’y aurois esté aussi bien abusé qu’elles. Mais si
		par Ie premier artifice elles ont esté trompées,
		asseurez-vous que par ce second elles l’ont bien esté encore
		davantage. Cependant qu’ils parloient ainsi, Polemas fut adverty qu’un
		messager le venoit trouver pour quelques nouvelles d’importance. Cela
		fut cause qu’interrompant leurs discours, et faisant retirer Climante
		dans un cabinet voisin, il commanda qu’on le fist entrer: Seigneur,
		luy dit le messager, apres l’avoir salué, et qu’il se vid seul
		ayec luy dans la chambre, vostre fidelle serviteur Meronte vous salue,
		et m’a commandé de ne donner cette lettre qu’entre vos mains,
		luy dit-il, en la luy presentant, et, de plus, m’a donné charge,
		apres que vous l’aurez leue, de vous dire quelque chose de sa part pour
		vostre service. Polemas alors, l’ayant decachetée, et leu que ce
		n’estoit qu’une lettre de creance, le prenant par la main, le tira le
		plus prés qu’il put de la porte du cabinet où estoit
		Climante, afin qu’il le pust ouyr, s’asseurant bien que c’estoit
		quelque chose qu’il seroit necessaire de luy communiquer, parce que ce
		Meronte estoit l’un des principaux bourgeois de la ville de Marcilly,
		qu’il s’estoit acquis de longue main pour l’un de ses plus affidez.
		Interrogeant donc celuy-cy, qui estoit son fils, il sceut de luy
		l’arrivée de Damon et de Madonte, l’honneur et les caresses
		qu’Amasis et Galathée leur faisoient, le soing que toutes deux
		avoient de ses blesseures, et l’opinion que les chirurgiens en avoient.
		Apres, il luy rendit compte de tous les gens de guerre qui se
		trou-[26/27]voient dans la ville, de quelle façon les gardes se
		faisoient, le peu d’apparence qu’il y avoit qu’Amasis et Adamas fussent
		entrez en doute de quelque entreprise; et bref, il l’assuroit que
		toutes les fois qu’il luy plairoit, il luy ouvriroit une porte sans
		aucune difficulté. Polemas receut ces nouvelles avec beaucoup de
		contentement; et apres avoir remercie Meronte de la continuation
		de sa fidelité et de son affection, il le conjura de vouloir
		continuer, avec asseurance qu’en temps et lieu il le recompenseroit, de
		sorte qu’il auroit tousjours occasion de l’aymer. Que, quand il seroit
		temps, il se serviroit de ses offres, comme de la personne du monde, en
		laquelle il se confioit le plus. Et lors, mettant la main dans un
		cabinet où il tenoit expressement de l’argent pour ses
		recompenses secrettes, et luy en donnant une poignée: Recevez,
		luy dit-il, ce tesmoignage de ma bonne volonté, attendant que
		l’occasion se presente de faire davantage pour vous.</p>
		<p>Et puis, s’en revenant au mesme lieu: Mais, luy dit-il, n’y a-t’il
		rien de nouveau à la Cour? – Seigneur, luy respondit ce jeune
		homme, on ne parle d’autre chose que d’un druide, qui vit avec tant de
		saincteté dans certain bois auprés de Montbrison, que les
		dieux luy octroyent tout ce qu’il leur demande. Je ne scçaurois
		vous dire les choses que l’on en raconte, car elles sont les plus
		extraordinaires qu’on ait jamais ouy dire. Et ce qui encores l’a mis le
		plus en reputation, ç’a esté le voyage que Leonide fit
		hier vers luy, qui en rapporte des choses si merveilleuses, qu’elle en
		ravit en admiration tous ceux qui l’oyent. – Mais, entr’autres choses,
		dit Polemas, que dit-elle particulierement y avoir veu? – Seigneur,
		respondit-il, elle en dit beaucoup: entr’autres, elle parle de
		certaines portes du temple qui s’ouvrent, et qui se ferment
		d’elles-mesmes à la seule parole de ce sainct personnage. Pour
		moy, comme vous sçavez, je ne vay gueres souvent au chasteau, et
		tout ce que j’en sçay n’est que par ouy dire, mais c’est la
		verité, que l’on en raconte de grandes merveilles. – Or bien,
		luy dit en fin Polemas, vous vous en retournerez vers vostre pere, et
		luy direz le contentement que j’ay reçu des nouvelles qu’il m’a
		fait sçavoir par vous, qu’un jour je luy donneray des
		tesmoignages de ma bonne volonté, comme j’en ay desja tant
		receus de son affection et de sa fidelité, qu’il continue de
		m’advertir de toutes choses pour petites qu’elles soient, et sur tout,
		et vous et luy soyez secrets. Et à ce mot, le licenciant, il
		s’en revint vers Climante qui, ayant ouy ce message, ne pouvoit
		s’empescher de rire de l’opi-[27/28]nion qu’ils avoient tous conceue de
		luy. II faudroit bien aussi, continua-t’il, que ces filles fussent plus
		fines que la finesse mesme, si elles avoient recogneu l’artifice duquel
		j’y ay usé. – Mais, reprenoit Polemas, dites-moy, je vous
		supplie, comment ce feu allumé sur un autel si esloigné
		de ces portes les peut-il faire ouvrir ou refermer, comme ce jeune
		homme raconte? Car j’advoue, qu’encores que, lors que vous entreprites
		cet ouvrage, vous me l’avez dit plusieurs fois, si est-ce que je ne
		puis comprendre comme cela se peut faire si facilement. – II est
		certain, dit Climante, que ces artifices se peuvent mieux comprendre
		par la veue, que par le discours; et toutesfois celuy-cy est
		assez aisé, pourveu que vous me veuilliez escouter un peu attentivement.</p>
		<p>Et lors, s’estant teu pour quelque temps, il reprit de cette sorte:
		Figurez-vous cette machine à laquelle j’ay donné la forme
		d’un petit temple ou sacraire, estre de la longueur de trente pieds ou
		environ, et large de douze ou treize. La base sur laquelle je l’ay
		posé est haute de neuf ou dix pieds, de sorte que pour monter au
		plan où sont les portes, il y peut avoir douze ou treize
		marches; j’ay esté contraint de faire la base ainsi haute,
		pour avoir lieu d’y mettre les artifices qui estoient necessaires. Les
		portes sont legeres, et s’ouvrent ou ferment fort
		aisément; les deux pivots sur lesquels elles tournent vont jusques en bas, et l’autel
		qui est à l’autre bout de la machine est creux, et les jointures
		en sont tellement serrez, que l’air mesme n’y sçauroit entrer.
		Au dessous, dans la base, il y a une grande peau de bouc, dont le col
		avec un canal entre dans le creux de l’autel, mais le tout clos avec un
		tres-grand soing, parce que c’est en cela que gist presque tout
		l’artifice. A cette peau de bouc est attachée une corde, qui,
		soustenue par une poulie, se va entortiller aux deux pivots, parce que
		cette corde se separe en deux sur la fin: entre la peau de bouc, et la
		poulie, il y a un poids tel que j’ay jugé estre necessaire pour
		fermer la porte. Or voicy tout l’artifice: aussi-tost que le feu, qui
		est allumé sur l’autel, s’eschauffe, l’air est chassé de
		cette chaleur dans la peau de bouc, par le canal. La nature de l’air,
		c’est d’estre leger, et par ainsi cette peau, s’enflant et s’eslevant,
		attire en haut ce poids qui baissoit la corde, et ainsi les pivots
		relaschez par les cordes qui se haussent, ouvrent les portes; et,
		au contraire, le feu venant à s’estaindre, et l’air retournant
		en sa place, la pesanteur du poids tirant les cordes en bas, fait
		tourner les pivots, et les portes se referment. II faut en cela avoir
		le jugement de cognoistre le temps [28/29] que l’autel est assez
		eschauffé, et aussi, quand il est assez refroidy, pour commander
		aux portes à temps de s’ouvrir ou de se refermer; car il
		n’y a personne qui, en voyant l’effect, s’il ne sçait
		l’artifice, ne croye que ce soit une chose surnaturelle. Et, en cette
		occasion, je me puis veritablement louer de ma fortune, car je n’avois
		pas si tost proferé la parole, que les portes s’ouvroient ou se
		refermoient, et cela si à temps, que je pris bien garde que
		Leonide et Silvie en estoient si effroyées, que presque elles en trembloient.</p>
		<p>– J’avoue, dit alors
		Polemas, qu’un homme d’esprit ne se peut
		achepter, et qu’il n’y a au monde qu’un Climante, ne croyant pas
		qu’autre que luy ait jamais pense à un si bel artifice. Et quant
		à moy, je ne doute point que ces filles n’y ayent bien
		esté trompées, car je pense estre un peu plus difficile
		à decevoir qu’elles, et toutesfois je confesse que je n’eusse pu
		me demesler de cet artifice. Mais mon cher amy, continua-t’il en
		l’embrassant, quelle fin pensez-vous que doive avoir nostre dessein? –
		La plus heureuse, sans doute, dit-il, que nous puissions desirer, car
		encores que des choses futures le jugement soit fort incertain, si
		est-ce et je vous supplie retenir cecy de moy, que presque
		infailliblement un commencement heureux est suivy d’une heureuse fin.
		Et que sçaurions-nous desirer à ce commencement de plus
		heureux? Dans cette contrée, tout est à vous;
		dehors il n’y a prince voisin qui ne vous ayme, et qui ne vous
		favorise. Tous ceux qui vous pourroient nuire sont bien loin de vous,
		et tellement embarrassez aux affaires d’autruy, qu’ils nous donneront
		tout le loisir que nous voudrons pour faire les nostres. Et le bon,
		c’est que Clidaman, qui en quelque sorte nous pourroit nuire, employe
		son temps auprés d’un prince tant esloigné de nous, que
		son secours ne luy peut jamais estre guere utile, au lieu que vos amitiez
		et vos confederations sont avec ceux qui ne sçauroient estendre
		la main qu’ils ne vous touchent; si bien que nous n’avons
		à faire qu’à des femmes, qui, à la verité,
		sont redoutables en amour, mais grandement inutiles en la guerre. –
		Mais, reprit Polemas, si ne me nierez-vous point qu’Adamas, duquel nous
		n’avons jamais pu gaigner la bonne volonté, est un puissant
		ennemy, pour le credit qu’il a en cette contrée, et que
		l’authorité d’Amasis, et l’esprit aliené de
		Galathée, nous seront un grand empeschement. – Souvenez-vous,
		respondit Climante, que toute chose agit selon sa nature, et qu’Adamas
		vous peut nuire en paroles, tant que vous ne viendrez point aux [29/30]
		effects; mais aussi-tost que les armes parleront, asseurez-vous
		que les livres se tairont. Et quant à Amasis, elle aime de sorte
		Galathée, qu’elle ne contredira jamais à ce que sa fille
		voudra. – Mais, interrompit incontinant Polemas, c’est bien là
		qu’est la grande difficulté, car Galathée, qui est jeune
		et volontaire, n’a pas la consideration qu’elle devroit avoir pour son
		contentement, et pour le bien et repos de ses Estats, mais elle a
		d’autres desseins bien esloignés des miens. – Et qu’en
		sçavez-vous? reprit Climante. Peut-estre desire-t’elle plus que
		vous ce que vous voulez, mais elle n’en sçait trouver les moyens
		: n’est-il pas vray qu’autrefois elle vous a aymé? – II est
		vray, respondit-il, mais Lindamor, je ne sçay comment, me
		l’osta de la main. – Or souvenez-vous, adjousta Climante, que ce qui a
		esté une fois, le peut bien estre deux. Le naturel d’une femme,
		et mesme qui est jeune, c’est de vouloir tout, et ne vouloir rien: je
		veux dire que sa volonté se laisse emporter à tous les
		objects qui luy semblent bons, beaux, ou nouveaux, mais sans s’obliger
		à pas un solidement; de sorte que quand quelque chose se
		presente à ses yeux, elle le reçoit autant qu’il luy
		plaist, et ainsi elle veut tout, mais elle ne veut rien, parce que
		cette volonté est en cela comme un navire sur une plage, sans
		nul ancre. Et toutesfois, si par les conjectures nous pouvons avoir
		quelque cognoissance des choses cachées, dites-moy, je vous
		supplie, si elle n’avoit dessein d’observer ce que je luy ay dit,
		à quelle occasion auroit-elle esté si curieuse de
		m’envoyer Leonide, pour me prier tant instamment de l’aller trouver?
		Non, croyez-moy, ou je suis le plus trompé qui vive, ou il
		me semble de lire dans son cœur, qu’elle attend avec une impatience
		extréme de me voir, pour se remettre entierement entre mes
		mains. Asseurez-vous que je luy ay donné l’allarme bien chaude,
		quand je luy ay dit que, si elle espousoit autre que celuy que les
		dieux luy ordonnoient, elle seroit la plus malheureuse qui ait jamais
		vescu. – Mais, repliqua Polemas, si elle s’aperçoit de vostre
		finesse? – Mais, respondit Climante tout en colere, si le ciel tomboit
		? II y a bien apparence de faire cette doute! Je veux que vous
		sçachiez, que Climante a bien tant d’artifice que, s’il avoit
		entrepris de faire remarier Amasis avec luy, il en viendroit à
		bout. Polemas alors, avec un esclat de rire: O pleust à Dieu
		que je fusse tesmoin de ce beau mariage, et que vous le fussiez du mien
		avec Galathée! – Je me contente bien, respondit-il froidement,
		d’avoir Leonide. – O mon cher amy, dit incontinent [30/31] Polemas, en
		cas que le mien se fasse, je la vous la promets. – Et moy, adjousta
		Climante, dans peu de jours je vous donneray, Galathée, ou j’y perdray la vie.</p>
		<p>Et sur ce discours, ils mirent en avant s’il feroit
		venir Galathée vers luy, ou s’il iroit vers elle. Et en fin ils
		conclurent qu’il estoit plus à propos qu’il allast vers la
		Nymphe, parce que de la faire venir dans le temple, il estoit à
		craindre que, luy voulant faire voir ces ouvertures des portes, quelque
		chose ne jouast pas si bien, ny si à propos que de coustume, qui
		gasteroit tout le mistere; outre que les choses merveilleuses qui
		adviennent plusieurs fois, se rendent en fin meprisées. Et de
		plus, voulant faire croire que c’est le dieu qui les ouvre et referme,
		il sembleroit qu’à ne faire jamais qu’une mesme chose, il y
		aurait quelque defaut; qu’au contraire, l’allant trouver en son
		palais, il seroit hors de toutes ces peines, et n’auroit à
		penser qu’à ce qu’il auroit à luy dire. Sur cette
		resolution ils se separerent, pleins d’espoir, et l’un et l’autre, de
		voir bien-tost l’heureuse fin qu’ils desiroient à leur entreprise.</p>
		<p>Mais Polemas qui avoit un esprit vif, un tres-bon jugement, et un
		courage plein d’ambition, quoy qu’il fist semblant de remettre sur la
		conduite de Climante toute l’esperance qu’il avoit conceue, si est-ce
		qu’il ne laissoit rien en arriere qu’il jugeast estre necessaire pour
		en venir à bout, de sorte qu’encores qu’il vist quelque
		apparence en la ruse de cet homme, si ne laissa-t’il de pourvoir
		à ses affaires, afin que, si l’artifice ne faisoit l’effect
		pretendu, il pust en venir à bout par la force. Et de fait,
		outre qu’il s’estoit acquis tous les ambactes et solduriers de la
		province, encore en entretenoit-il plusieurs secrettement, et dedans et
		dehors l’Estat. II s’estoit rendu maistre de tous les lieux forts, et
		de tous les ponts et passages, avec une si grande prudence, que nul ne
		s’en estoit pris garde qu’apres. Et pour ne faire rien à la
		volée, il n’y avoit roy ny prince autour de luy, avec lequel il
		n’eust une tres-estroitte intelligence, et duquel il n’eust promesse
		d’estre assisté, en cas qu’il les en requist. A toutes ces
		prevoyances, il en adjousta encor une qui n’estoit pas petite, à
		sçavoir un tres-grand amas de toutes sortes
		de munitions, et d’instrumens de guerre.</p>
		<p>Et par ce que le fait de toutes les
		intelligences, et de toute l’entreprise se reposoit sur luy, et qu’il
		n’avoit pas du temps, assez pour l’employer à ces choses
		particulieres, il fit choix de quatre [31/32] hommes, qu’il avoit
		grandement interessez au bon-heur de sa fortune, sur lesquels il s’en
		deschargea. Ces quatre confidens estoient Peledonte, auquel il donna
		charge de sa cavalerie; Argonide, qu’il commit à son
		infanterie; Listandre, aux machines de guerre; et Ligonias
		aux munitions et vivres: ces quatre personnages sçavoient le
		dessein de Polemas, et s’estoient de longue main liez avec luy d’une si
		estroicte amitié, que leurs fortunes et leurs vies estoient communes.</p>
		<p>Soudain que Climante s’en fut allé, il les fit appeller, et
		voulut sçavoir de chacun particulierement, de combien de gens il
		pourroit faire estat, si dans huict ou dix jours il en avoit affaire.
		Peledonte l’assura que s’il luy donnoit ce terme, et qu’il luy permist
		de les assembler dés ce jour là, il luy promettoit mille
		cinq cens hommes de cheval, tous habitans dans le pays, et deux mille
		estrangers. Argonide, douze mille, que piquiers, qu’ils nommoient
		piquenaires, qu’arbalestiers, qu’ils appelloient cranequiniers,
		qu’archers ou frondeurs, et six mille estrangers. Ligonias luy promit
		avoir de quoy entretenir tout ce nombre d’hommes, pour quatre mois, de
		toutes sortes de vivres. Et Listandre, qu’il avoit tant de machines, de
		traicts, d’arcs, et artilleries, qu’il n’en sçauroit dire le
		nombre, mais que, quand il luy plairoit visiter l’arcenal, il le
		verroit si bien garny, qu’il s’assuroit qu’il en demeureroit content.</p>
		<p>Or, mes amis, leur dit-il en les embrassant, j’ay bien tousjours
		esperé que vous auriez plus de soin de mes affaires que je n’en
		sçaurois avoir; c’est pourquoy je m’en suis reposé
		sur vous. Peut-estre n’aurons-nous pas affaire de tous ces preparatifs,
		car il semble que le Ciel veuille que nous parvenions à nostre
		dessein avec douceur, et non par la force. Je le desirerois, tant pour
		le bien de cet Estat, que d’autant qu’il semble que cette voye est plus
		convenable; toutesfois, il se faut preparer à tout, car
		j’ay resolu, dans huict ou dix jours, d’estre, ou Cesar, ou nul. Je
		vous supplie donc, et vous conjure de tout mon cœur de revoir tous en
		quel estat sont les choses dont vous avez voulu prendre la charge, et
		les tenir en tel poinct, qu’il n’y ait rien à dire, si nous en
		avons affaire. Et adjoustant à ces paroles plusieurs grandes
		promesses, ils se separerent, en attendant qu’il fust temps de mettre
		en effect ce qu’ils luy avaient promis.</p>
		<p>Mais cependant que l’ambition de Polemas faisoit
		jouer tous ces ressorts, et que tout estoit prest de
		s’envelopper dans un dan-[32/33]gereux trouble, Amour pour cela ne
		laissoit pas de vouloir avoir part en cette contrée, car il ne
		donnoit ny treve ny paix à Celadon, que Leonide avoit
		laissé revestu des habits d’Alexis, fille du grand druide
		Adamas, dans la maison d’Astrée, sans que ny elle ny ses
		compagnes, quoy que tres-fines et tres-avisées, le pussent
		recognoistre, tant il estoit bien deguisé. Mais ce qui estoit
		encore plus estrange, Lycidas, son propre frere, ny pas un de ses
		parens ny plus particuliers amys, n’en eurent jamais aucun
		soupçon; et cela fut cause que Phocion, lors qu’Adamas le
		conduisit en sa maison, ne fit aucune difficulté de le loger
		dans la chambre mesme où couchoit Astrée.</p>
		<p>Et de fait, cette belle bergere et sa compagne Phillis, lors que
		Leonide partit pour s’en aller à Marcilly, ainsi qu’Adamas luy
		avoit mandé par le commandement de Galathée, firent tout
		ce qu’elles purent pour se r’endormir; car, outre qu’à
		peine les premiers rayons de l’aurore ne faisoient que de poindre,
		encore le desiroient-elles, pour laisser plus longuement reposer ce
		berger deguisé, et qu’elles pensoient estre un peu malade. Mais
		la nouvelle affection, ou plustost l’ancienne affection, mais
		renouvelée, qu’Astrée portoit à ce berger, le
		croyant fille druide, et la ferme resolution qu’elle avoit faitte de la
		suivre parmy les vierges des Carnutes, et y consacrer le reste de ses
		jours au service du grand Tautates, la pressoient de telle sorte,
		qu’elle ne pouvoit plus ny penser ny s’arrester à imagination
		quelconque, qu’à celles qui naissoient de ce desir. D’autre
		costé la gentille Phillis, qui sçavoit en quelle peine la
		belle et sage Diane vivoit depuis la malicieuse invention de Laonice
		contre Silvandre, vouloit mal à toute sorte de repos qui
		l’empeschoit d’aller vers elle, pour essayer de soulager son ennuy,
		sçachant assez par experience quelle est la douleur qui procede
		des blessures de la jalousie.</p>
		<p>Mais si ces inquietudes travailloient ces
		belles bergeres, Celadon, qui estoit couché dans leur mesme
		chambre, n’y estoit pas avec plus de repos, car repassant par sa
		memoire, qu’autrefois Astrée luy avoit ordonné de ne se
		faire jamais voir à elle sans son commandement, la resolution
		qu’il avoit prise, d’observer religieusement cette ordonnance, les
		raisons avec lesquelles le sage Adamas luy avoit fait consentir de
		quitter la vie solitaire et sauvage qu’il avoit commencée,
		l’artifice dont Leonide et le druide s’estoient servis pour le
		conduire, non seulement dans son hameau et parmy ses parents, mais dans
		la maison mesme d’Astrée, et la ruse enfin [33/34] par laquelle
		maintenant ils le contraignoient de demeurer seul auprés d’elle,
		luy embrouilloient; la teste de tant de diverses imaginations, que
		bien souvent ce pauvre berger ne sçavoit quel conseil ny quelle
		resolution eslire. Car, encores qu’il eust eu desjà souvent ces
		mesmes pensées, si n’en avoit-il pas este tant agité,
		lors que par les diverses raisons de la nymphe et du druide; il y
		estoit fortifié et assisté par leur presence; mais
		maintenant qu’il se voyoit tout seul en ce lieu, il luy sembloit estre
		abandonné à toute sorte de perils, sans aucun support ny
		secours humain. II consideroit qu’il estoit parmy des personnes qui
		avoient eu tant de cognoissance de luy, et cette cognoissance acquise
		par une si longue et estroitte familiarité, que c’estoit presque
		une chose impossible de se pouvoir cacher longuement à leurs
		yeux, apprenant mesme par leurs ordinaires discours combien elles
		avoient encores fraische la memoire de tout ce qu’il vouloit qu’elles
		ne recognussent pas. Et quoy que la preud’hommie du grand druide
		Adamas, qui l’avouoit pour sa fille, mist un voile bien espais devant
		les yeux des plus clairvoyans, et authorisast grandement sa feinte, si
		est-ce qu’il sçavoit bien que les yeux qu’il entreprenoit de
		decevoir avoient la veue si bonne que, si une seule de ses actions ou
		de ses paroles venoit à dementir le nom de fille qu’il prenoit,
		et mesme de fille druide, de l’institution et coustume desquelles il se
		cognoissoit assez ignorant, il estoit tres-asseuré que son
		artifice seroit incontinent descouvert.</p>
		<p>Et sur cette consideration, il se representoit avec quelle prudente
		ignorance il falloit qu’il fist semblant de ne sçavoir ny
		cognoistre presque chose quelconque qui concernast l’estat de
		berger; combien se monstrer nouveau en ce qui luy estoit tant
		ordinaire, et combien se feindre ignorant de leur façon de
		vivre, de leurs exercices ordinaires, et de toutes les choses plus
		particulieres qui s’estoient passées entr’elles, mesme de
		n’avoir cognoissance de pas un de ses parens ny de ses anciens amis, ny
		des lieux où il avoit si longuement vescu, car, pour peu qu’il
		se fust mepris en cela, il sçavoit bien que le visage d’Alexis
		avoit tant de conformité avec celuy de Celadon, et ses paroles,
		et ses façons estoient si semblables à celles de ce
		berger perdu que sans doute elles eussent recognu parmy ses
		deguisements, et le vray visage, et les vrayes paroles de Celadon. Mais ce qui le tenoit encores en une grande doute,
		c’estoit qu’il jugeoit bien que, s’il ne mettoit un rude mors à
		sa passion, il couroit fortune quelle ne le portast quelquefois [34/35]
		plus outre qu’il n’estoit pas necessaire pour demeurer dans les limites
		de son deguisement. Et cette pensée avoit esté bien
		souvent cause que, dans ses plus grandes felicitez, il n’avoit
		osé donner congé à son ame de jouir d’un entier
		contentement. Car combien de fois avoit-il commandé à sa
		bouche et à ses mains, de ne se point licentier outre mesure,
		encore que, comme fille, il luy pust bien estre permis, lors qu’il
		estoit seul avec sa bergere, de peur qu’elle ne recognust que la
		bouche, et les mains de Celadon estoient empruntées par cette
		trop licentieuse druide! Et combien de fois avoit-il destourné
		ses yeux des beautez qui luy souloient estre cachées, et
		desquelles alors, sous le nom d’Alexis, la veue luy pouvoit estre
		permise, de crainte que cette curiosité ne fist
		soupçonner ce qu’avec tant de soing il essayoit de cacher le plus.</p>
		<p>Apres que toutes ces considerations eurent longuement roulé dans
		son esprit, et que plus il y pensoit, et plus il luy sembloit y
		remarquer une hydre renaissante de diverses difficultez, le meilleur
		conseil qu’il sceut eslire, fut la resolution de demeurer en ce lieu le
		moins qu’il pourroit, cognoissant assez que c’estoit un dessein
		impossible d’y penser demeurer long-temps, et n’y estre point recognu,
		la foiblesse humaine ne permettant pas qu’un homme pust longuement user
		d’une prudence si grande que continuellement elle pust estre tendue
		à se garder de cheoir ou, pour le moins, de chopper en un chemin
		si mal-aisé et si raboteux.</p>
		<p>Cette resolution faite, il delibera
		pour tirer quelque advantage de l’entreprise qu’Adamas avoit si bien
		acheminée, d’employer de sorte le temps qu’il demeureroit en ce
		lieu, qu’un seul moment n’en fust inutilement dependu. Pour en estre
		donc bon mesnager, il alla longuement cherchant en soy-mesme en quoy il
		le devoit plus soigneusement employer; et il luy sembla qu’il
		estoit tres à propos d’engager tousjours davantage cette bergere
		en l’amitié qu’il cognoissoit qu’elle avoit pour luy, jugeant
		avec beaucoup de raison que, venant apres à le recognoistre pour
		tel qu’il estoit, mal-aisément pourroit-elle consentir à
		un second esloignement. Et d’autant qu’il s’avoit bien que nous sommes
		grandement poussez, par l’exemple des personnes que nous estimons,
		à faire des choses ausquelles nous ne consentirions point
		autrement, il fit dessein de luy tesmoigner une amour, non pas telle
		que les filles ont accoustumé de se porter les unes aux autres,
		mais la plus ressemblante qu’elle pourroit à celle que Celadon
		souloit [35/36] avoir pour Astrée, afin de l’attirer par son
		exemple à une semblable affection, et apres, l’emporter
		insensiblement de l’amitié à l’amour.</p>
		<p>Mais quand il voulut mettre cette pensée en effect, il y trouva bien plus de
		difficulté qu’il ne s’estoit proposé, estant bien
		mal-aise qu’il se fist paroistre amoureux de cette bergere, sans luy
		donner une opinion qui ne fust moins honneste, que ne pouvoit souffrir
		le nom qu’il prenoit de vierge druide.</p>
		<p>Ce cahos et cette confusion de
		tant de difficultez l’agiterent de telle sorte qu’il ne put s’empescher
		de souspirer diverses fois, assez haut pour estre entendu de ces deux
		bergeres, qui n’ayans pu clorre l’œil pour dormir, l’avoient toutesfois
		tenu clos pour en faire le semblant, afin de ne point interrompre son
		repos; mais l’oyans maintenant souspirer, et cognoissans qu’il
		estoit esveillé, Astrée ressentit bien qu’il est vray
		qu’une grande affection est continuellement en crainte. Car, quoy
		qu’elle sceut qu’encores qu’Alexis dist avoir du mal, ce n’estoit que
		pour couvrir la longueur de son sejour auprés d’elle, si ne
		pust-elle s’empescher de craindre que quelque mal veritable ne fit naistre les
		souspirs qu’elle entendoit. Et cette doute fut cause que, se tournant
		doucement du costé de Phillis qu’elle sçavoit bien ne
		dormir pas: Ma sœur, luy dit-elle le plus bas qu’elle pust, n’oyez
		vous point les souspirs d’Alexis? J’ay peur que son mal ne soit plus
		grand qu’elle ne nous dit. – Je les ay ouys, respondit Phillis, il y a
		desjà quelque temps, et j’ay eu la mesme apprehension.
		Toutesfois, il me semble que ce sont plustost souspirs d’une personne
		souciée, que non pas de malade; car ceux qui procedent de
		maladie sont plus semblables à une violente respiration, que non
		pas aux souspirs ordinaires que la passion arrache de l’estomach, et
		tels que sont ceux que j’ay ouys. – Je ne sçay, adjousta
		Astrée, si nous devons parler en sorte qu’elle nous entende, car
		je crois que ce n’est pas un petit service, que d’interrompre de
		fascheuses pensées; et toutesfois, si elle dormoit, il ne
		faudroit pas l’esveiller. – Asseurément, reprit Phillis, elle ne
		dort point, car elle s’est diverses fois tournée dans son lict. Mais
		peut-estre demeure-t’elle sans parler, pour la mesme consideration qui
		nous a fait si longtemps estre muettes à son occasion, je veux
		dire, de peur de nous esveiller.</p>
		<p>Astrée impatiente, pour voir si sa compagne disoit vray,
		entr’ouvrit un peu le rideau de son lict, mais elle ne le put faire si
		doucement, qu’Alexis ne s’en prist garde, qui, parmy toute la confusion
		[36/37] de ses pensées, avoit tousjours son cœur vers elle, et
		qui n’eust pas si long temps demeuré dans le lict où elle
		estoit, n’eust esté, pour faire croire à Phillis,
		qu’encores que son mal ne fust pas grand, il estoit toutesfois
		veritable. Astrée, qui cognut par l’ouverture qu’Alexis fit
		incontinent de son lict, qu’elle ne dormoit pas: Madame, luy dit-elle,
		nous sommes en peine de vostre santé, pour vous avoir ouy
		plaindre, depuis que Leonide vous a esveillée. – Mes cheres
		filles, respondit Alexis, je ne vaux pas la peine que je vous donne, et
		le soing que vous avez de moy est tel que, si j’avois un mal beaucoup
		plus grand, il seroit entierement capable de le guarir. Et toutesfois,
		si vous le trouvez bon, je seray bien aise de ne point sortir de la
		chambre ce matin, pour essayer si un petit mal de teste, qui semble
		s’estre augmenté depuis que la nymphe s’en est allée, ne
		s’allegera point par le repos. – Madame, adjousta Phillis, je crois
		avoir ouy dire, qu’au mal que vous avez, le dormir est un des plus
		souverains remedes. – J’ay fait, repliqua la druide, tout ce que j’ay
		pu depuis le départ de Leonide, mais il m’a esté
		impossible de clorre l’œil, et il me semble que le silence, et les
		fascheuses pensées me le redoublent, si bien que je croy que le
		meilleur est de se divertir, ayant ouy dire plusieurs fois, que le mal
		bien souvent s’en va, quand il void que l’on ne se ressouvient pas de
		luy. – Et que faudroit-il donc, madame, que nous fissions, dit
		Astrée, pour faire perdre le souvenir de ce fascheux mal? – II
		faudroit, respondit Alexis, que vous vinssiez vous habiller
		auprés de moy, et que, comme c’est la coustume de toutes deux, pour vos agreables
		entretiens, vous fissiez escouler le temps, qui ne sera que trop long,
		si ce mal me continue. – Pour m’aller habiller auprés de vous,
		madame, dit Astrée, je le feray par vostre commandement, n’y ayant pas
		apparence qu’autrement j’en eusse la hardiesse, mais pour entreprendre
		de vous entretenir, et accourcir ces fascheuses heures, je suis bien
		marrie de n’en avoir pas l’esprit. Toutesfois je ne laisseray de m’y
		essayer, car quelquefois le Ciel, qui favorise les bonnes intentions,
		supplée au defaut que nous avons; et puis, quoy qu’il en
		arrive, nostre excuse sera, ce me semble, recevable, quand nous dirons
		que c’est pour vous obeyr.</p>
		<p>Et, à ce mot, se jettant hors du
		lict, elle se mit sa robe sur les espaules; mais Alexis, qui
		avoit bonne memoire qu’elle luy avoit promis de s’habiller ce
		jour-là des habits de druide, l’en empescha en la sommant de sa
		parole: Ma belle fille, luy dit-elle, vous [37/38] sçavez bien
		que vostre promesse vous oblige à faire aujourd’huy le
		personnage de fille druide. Ce me sera un extréme contentement
		de vous voir vestue de mes habits. – Madame, respondit-elle, que
		direz-vous de moy, si je commets cette faute? car, en effect, c’est
		une trop grande outrecuidance à une bergere. – A une bergere?
		repliqua Alexis, cela pourroit estre; mais non pas à une
		bergere telle qu’est Astrée, de qui le merite surpasse celuy de
		toutes les druides que je cognois. Et pource, si vous me voulez
		obliger, laissant toutes ces considerations à part, faites, je
		vous supplie, puis que pour l’amour de vous j’ay esté bergere,
		et la seray, tant qu’il vous plaira, que pour l’amour de moy vous soyez
		aujourd’huy druide. Et à ce mot, luy tendant les bras: Si
		j’estois vestue, continua-t’elle, je ne vous donneray pas la peine de
		venir icy, mais puis que mon mal me retient au lict, approchez-vous, ma
		belle fille, afin que je vous ayde à vestir.</p>
		<p>La bergere alors, toute honteuse, pour luy obeyr, s’approchant d’Alexis, se laissa aller
		entre les bras de ce berger, qui s’estant desjà relevé
		sur le lict, et bien serré l’ouverture de sa chemise pour cacher
		le defaut de son sein, il la receut avec un si grand ravissement, qu’il
		fut bien à propos que Phillis cependant fust dans la ruelle de
		son lict où elle s’habilloit, car il eust esté à
		craindre si elle l’eust veu, qu’elle n’en fust entrée en quelque
		soupçon. Et quoy qu’Astrée n’eust pas moins d’esprit ny
		de jugement que sa compagne, si est-ce qu’elle n’y pensa point, pour la
		honte qu’elle avoit de se trouver en chemise devant cette druide, et
		que ses caresses luy estoient desjà presque passées en
		coustume, outre que l’extreme affection qu’elle luy portoit, luy
		faisoit prendre en bonne part tout ce qui procedoit d’elle.</p>
		<p>Celadon eust bien voulu continuer plus longuement ses caresses, mais les
		considerations qu’il venoit de faire le contraignirent de s’en retirer
		plustost qu’il n’eust pas voulu; et luy aydant à vestir,
		il n’y eut ny beauté du sein, ny presque de tout le reste du
		corps, qui ne fust permise à ses yeux qui, ravis de tant de
		perfections, desiroient que tout Celadon fust comme un autre Argus,
		couvert de divers yeux, pour mieux pouvoir contempler tant de parfaites
		raretez. Ce ravissement luy occupoit de façon l’esprit que, sans
		penser à ce qu’il faisoit, il luy mit et remit deux ou trois
		fois à rebours les manches de cette robe, devant que la luy
		donner comme il falloit; dequoy Astrée, qui ne prenoit pas
		garde d’où les fautes procedoient, ne se pouvoit empescher de
		sousrire et, à chaque [38/39] fois, payer sa peine de plusieurs
		caresses, desquelles elle ne se pouvoit lasser, et que cette craintive
		druide n’osoit presque luy rendre, de peur de se relascher en des
		actions que le personnage d’Alexis peut-estre luy defendoit, si bien
		qu’avec raison elle pouvait appeller l’amour plus avare, lors qu’il luy
		estoit plus prodigue de ses faveurs.</p>
		<p>Phillis cependant s’habilloit le plus viste qu’il luy estoit
		possible; et parce qu’elle n’y mettoit pas beaucoup d’artifice,
		elle se trouva toute vestue, qu’Alexis avoit à peine mis encore
		sa robe à la belle Astrée. Dequoy se sousriant: Je voy
		bien, leur dit-elle, que si vous demeurez autant à tout le reste
		de l’habit, Astrée pourra estre vestue, quand les autres iront
		se coucher. – Et quoy! respondit Astrée, le temps, ma sœur,
		vous dure-t’il de sorte que vous ne vous souveniez pas du dessein que
		nous avons fait de l’employer pour divertir le mal de la belle Alexis.
		– Si c’est vostre dessein, repliqua-t’elle, d’employer le temps
		à quelque chose, je dis que vous avez raison; mais si
		c’est pour faire passer le temps à cette belle druide, je trouve
		que c’est un maigre divertissement que le vostre. Que si vous me le
		voulez permettre, je vous iray querir un second, qui vous pourra mieux
		assister que moy; outre que vous sçavez bien, ma sœur,
		que, puis que vous n’y pouvez pas aller, nous commettrions une grande
		faute, si l’une de nous deux n’alloit luy rendre ses devoirs en cette
		occasion. – Et de quoy parlez-vous? adjousta Alexis, si toutesfois je
		ne suis point importune en le demandant. – Ce seroit nous, reprit
		Astrée, qui serions importunes, madame, en le vous disant;
		il ne faut pas vous donner la peine d’ouyr nos petites affaires. Et
		lors, faisant signe à Phillis: Allez, ma sœur, continua-t’elle,
		et l’asseurez que nous croyons toutes, que ce que l’on a dit est
		entierement faux. Phillis alors, en s’en allant: Je ne vous demande
		point, dit-elle, où je vous retrouveray à mon retour,
		voyant cette belle Alexis si empeschée à vous rendre
		druide, et prevoyant que vous ne le serez guere moins tantost à
		la faire bergere, qu’il est croyable que vous ne bougerez pas de cette
		chambre. – Si son mal, respondit Astrée, luy permet de sortir,
		vous nous pourrez trouver dans le petit bois de couldre, me semblant
		qu’elle s’y plaist davantage que par tout ailleurs, autrement, quand
		vous demeurerez jusques au soir, asseurez-vous que vous nous trouverez ensemble.</p>
		<p>A ce mot, Phillis sortit de la chambre. Et Alexis, avec un visage riant: Ne dites
		point, reprit-elle, que je me plaise davantage dans [39/40]
		le petit bois de couldre, que par tout ailleurs; car en quelque
		lieu que sera la belle Astrée, croyez, ma fille, que je me plais
		plus que je ne sçaurois dire, et qu’au contraire, lors que je
		suis esloignée d’elle, il n’y a lieu qui ne me soit tres
		desagreable. – C’est à moy, madame, reprit la bergere, que vous
		devez laisser dire ces paroles, à moy, dis-je, qui n’ay autre
		contentement que celuy d’estre auprés de vous, ny autre plus
		grand desir que d’acquerir l’honneur de vos bonnes graces. – Ne desirez
		point, repliqua Alexis, ce que vous possedez si absolument. – Si le
		Ciel, adjousta la bergere; m’a voulu rendre si heureuse, par
		dessus toutes mes esperances, je confesse, madame, que je n’ay rien
		plus à souhaiter, sinon que la conservation de ce bien, duquel
		vous m’assurez, et de pouvoir employer les jours qui me restent en vous
		servant, sans vous jamais esloigner; et, pour cet effect, j’ay
		desjà supplié la nymphe Leonide de me favoriser et de son
		credit et de son advis. Et quoy que les obstacles qu’elle me propose
		luy semblent ne pouvoir estre surmontez, si est-ce que je les trouve si
		petits pour obtenir un si grand bien, que, s’il n’y en a point
		d’autres, je tiens la chose presque sans difficulté. Car, pour
		la contrarieté de mes parens qu’elle estime estre un puissant
		empeschement au bon-heur que je recherche, puis que le Ciel m’a ravy et
		mon pere et ma mere, quel parent me reste-t’il qui puisse tyranniser ma
		volonté, et m’empescher de me dedier au service de Celuy que,
		par les loix naturelles, tous les humains sont obligez de servir? Et
		c’est bien pour cela que je me mocque des pretentions de Calidon, quand
		il me pense desjà sienne, parce que, dit-il, que mon oncle
		Phocion trouve bon qu’il m’epouse, car je sçay assez
		jusqu’où va l’obeyssance et le respect que je luy dois; et
		je sçay qu’il est si sage et si advisé, qu’il n’en
		pretend pas davantage que je luy en rends.</p>
		<p>Mais, madame, ce n’est pas de la que ma
		peine procede, ny la doute en laquelle je vis maintenant:
		c’est de sçavoir avec quel artifice je pourray gaigner vostre
		volonté, et celle des anciennes druides, pour estre receue parmy
		les autres vierges des Carnutes, afin que je ne vous esloigne jamais.
		Et c’est ce que je vous demande, madame, avec toutes les plus humbles
		et plus affectionnées supplications que je vous puisse faire. –
		Belle bergere, respondit Alexis, je ne puis assez vous remercier de la
		bonne volonté que vous me portez, faisant telle estime de vostre
		bienvueillance, que je souhaitte aussi ardemment que vous, que nous
		puissions passer [40/41] le reste de nostre vie ensemble; et pour
		tesmoignage de ce que je vous dis, soyez asseurée qu’il ne
		tiendra qu’à vous que nous ne nous separions jamais. Mais j’ay
		bien peur, quand je vous diray ce qu’il faudra faire, que vous ne
		changiez de volonté et de dessein. – Ah! madame, s’escria
		Astrée, ne me faites jamais ce tort d’avoir une telle creance de
		moy; mais, au contraire, soyez asseurée qu’en la vie et la
		mort cette resolution me continuera. – Je croiray tousjours de vous,
		dit Alexis, tout ce que vous voudrez, et mesme quand ce sera une chose
		si advantageuse pour moy, et tant selon mes desirs. Il est vray que,
		comme la preuve des choses que nous souhaittons nous est toujours
		agreable, je ne veux point manquer de satisfaire à ce que vous
		m’avez demandé. Sçachez, bergere, que la difficulté n’est pas grande de
		parvenir à ce que vous desirez, pourveu que vous le veuilliez.Et
		voyez comme en cela je suis contraire à l’opinion de Leonide: il
		faut seulement que vous fassiez deux choses, l’une, que vous
		m’aymiez autant que je vous ayme, et je vous diray l’autre quand je
		cognoistray que vous aurez mis en effet cette premiere proposition.</p>
		<p>Astrée, alors, avec un visage riant, et baisant la main d’Alexis
		en signe de remerciement: Si la seconde chose, dit-elle, que vous me
		voulez proposer m’est aussi aysée que la premiere, vous avez
		raison, madame, de dire que la difficulté n’y est pas grande.
		Car permettez-moy, je vous supplie, de vous assurer que, si je n’ayme
		la belle Alexis, non pas seulement plus que moy-mesme, mais plus encore
		que l’amour ne fit jamais aymer autre personne quelconque, voire plus
		que tout autre cœur n’a eu puissance jusques icy d’aymer, je veux que
		les dieux me refusent l’honneur de vos bonnes graces, en la possession
		desquelles je mets le comble de mon contentement. – Et avec tout cela,
		repliqua Alexis, avez-vous opinion de m’aymer plus que je ne vous ayme.
		– O madame! reprit Astrée, ne me juger pas si
		outrecuidée, que je pense meriter une si grande affection de
		vous. Je m’estimeray trop heureuse, si seulement je suis assurée
		que celle que je vous porte ne vous est point ennuyeuse, ny par sa
		grandeur, ny par ma petitesse. – Belle bergere, dit la druide,
		despouillez-vous de cette doute, si vous ne voulez que je croye que
		vous estes aussi bien deceue en la grandeur de l’amitié que vous
		pensez me porter, qu’en la foiblesse que vous estimez en celle que j’ay
		pour vous; car soyez certaine qu’il n’y a point d’amour qui
		puisse esgaller [41/42] la mienne, et en cela je ne puis estre
		trompée comme vous, parce que je sçay par experience ce
		que j’en dis. Je pense vous avoir desja raconté que j’ay
		autresfois aymé une fille, et lors, j’eusse juré qu’il
		estoit impossible à tous les humains d’egaler cette
		amitié; mais maintenant, quand je la compare à
		celle que j’ay conceue pour vous, j’ay honte de l’erreur où je
		vivois alors, la trouvant si petite, qu’au prix de celle-cy, elle n’est
		presque pas sensible. Et vous, au contraire, qui n’avez encor rien
		aymé, vous pouvez aisément estre persuadée que
		cette affection est tres-grande, encore qu’elle ne le soit pas, d’autant que
		jusques icy vous n’en avez jamais esprouvé d’autre qui, par sa
		comparaison, vous en puisse faire donner un bon jugement.</p>
		<p>– Madame, dit la bergere, cette dispute que je vois entre nous, est de
		celles où la victoire apporte du dommage, et que d’estre vaincu
		c’est estre victorieux. Et toutesfois si ne veux-je point quitter les
		armes si aysément, non pas que je ne vous veuille ceder en tout
		ce qu’il vous plaira, mais parce que ce seroit un grand defaut en moy
		si, estant de si loin devancée de vous en merite, je permettois
		encore de l’estre en affection. C’est pourquoy vous trouverez bon,
		madame, que je die que si par la comparaison on peut juger de la
		grandeur d’une amitié, je dois bien avoir cette permission. Moy,
		dis-je, qui ay commencé d’aymer presque dés le berceau,
		et qui ay continué depuis avec tant d’opiniastreté, que
		ny les difficultez, ny le temps, ny les absences, ny les commandemens
		de ceux qui pouvoient disposer de moy, ny bref, chose quelconque, ne
		m’en ont pu divertir, que la seule mort. Et toutesfois je jure, et je
		le jure avec verité, que je vous ayme beaucoup plus que tout ce
		que j’ay aymé jusques icy. Et quoy que cette parole soit trop
		glorieuse dans la bouche d’une bergere, ayez agreable que je la
		prononce, puis que les autres qui ont plus de respect, ont aussi, ce me
		semble, moins d’affection et d’amour. A ce mot, Alexis, avec un visage
		riant, ouvrant les bras, et Astrée en faisant de mesme, elles
		s’embrasserent avec un temoignage de si bonne volonté qu’il ne
		falloit, pour le contentement de toutes deux, sinon qu’Alexis osast
		dire: Je suis Celadon. Mais en fin la crainte qui accompagnoit
		toujours la druide, ne luy laissant pas gouster sans quelque amertume
		la douceur de ces caresses, elle eut peur que cette trop grande
		felicité ne la transportast de telle sorte, que la bergere ne
		vint à recognoistre ce qu’elle estoit. Et cela fut cause que se
		retirant un peu avec une honneste [42/43] rougeur qui luy vint au
		visage, et apres s’estre teue quelque temps, elle profera ces paroles,
		mais avec une pudeur si bien representée que, si quelqu’une de
		ses actions avoit pu donner quelque doute de ce qu’elle vouloit cacher,
		elle estoit suffisante de la tenir eternellement en cette tromperie:
		Mais, belle bergere, luy dit-elle, qu’est-ce que la violence de
		l’affection que je vous porte, ne vous fera point juger de moy, si de
		fortune la vostre ne la vous fait excuser? Et en disant ce mot, elle
		mit la main sur son visage, comme le cachant de honte. Et toutesfois,
		continua-t’elle, je vous jureray par la grande Vesta, et par la Vierge,
		que les Carnutes disent devoir enfanter, que je suis tellement
		esloignée de toutes ces affections, que plusieurs autres filles
		de mon àge pourroient ressentir que jamais je n’ay aymé
		homme quelconque pour ce subject, et que toutes mes passions ont
		tousjours esté employées en l’amitie d’une fille, que
		j’ay veritablement aymée, autant que je pouvois aymer alors,
		mais non pas à l’esgal de ce que je vous ayme maintenant. Et il
		faut que vous riez de mon humeur: je prenois autant de plaisir
		à estre caressée d’elle, que si j’eusse esté un
		homme, et non pas une fille. Et c’est le bon, que je sens renouveller
		ceste mesme humeur en moy, quand je suis auprés de vous, ce que
		je ne sçay à quoy attribuer, sinon à l’excez de
		l’affection que je vous porte, et que je ne voudrois pas toutesfois
		vous estre desagreable ny ennuyeuse.</p>
		<p>Astrée alors, monstrant bien en son visage le contentement que
		ces paroles luy donnoient, luy respondit: Ce seroit à moy,
		madame, d’user de ces excuses envers vous, qui avec raison dois
		craindre de vous estre importune, par la trop grande liberté que
		mon affection me donne; car j’avoue avoir aymé un berger,
		mais je diray bien, avec verité, de n’avoir jamais eu tant de
		contentement de parler à luy, et d’en recevoir quelque
		tesmoignage de bonne volonté, que je fais d’estre auprés
		de vous. – O Dieu! dit Alexis, combien dois-je remercier la bonté
		du Ciel, qui ayant voulu me sousmettre à cette affection que je
		vous porte, vous en a de mesme donné une semblable, afin que je
		puisse vivre auprés de vous, avec toute sorte de contentement et
		d’honneste liberté sans estre retenue par les doutes que je vous
		ay dites, et qui pouvoient mesler quelque amertume parmy les douceurs
		d’une si heureuse vie!</p>
		<p>Et lors, luy tendant la main: Vous voulez donc
		bien, continua-t’elle, ma belle bergere, que nous vivions, quand nous
		serons en [43/44] particulier, avec la mesme franchise que nous avons
		fait jusques icy. Je dis, en particulier, car devant le reste des
		bergers et des bergeres, il est à propos d’estre un peu plus
		retenues, pour ne leur donner occasion de soupçonner de nous
		chose qui nous puisse estre desavantageuse. – Comment, reprit la
		bergere, si je le veux? Mais ne seroit-ce point me faire mourir de
		regret, que de me le defendre? Mais, madame, puis que vous voyez que
		j’observe si bien la premiere chose, que vous m’avez ditte estre
		necessaire pour avoir le bon-heur de demeurer eternellement
		auprés de vostre personne, que tardez-vous à me dire l’autre que vous
		m’avez promise, afin qu’en l’effectuant, je me puisse dire la plus
		heureuse fille qui fust jamais? – Belle bergere, luy respondit Alexis,
		il n’est pas encore temps que je la vous die; mais puis que je
		vous voy en cette volonté, je vous promets que, quand je
		penseray qu’il sera à propos, je vous la feray sçavoir,
		sans que vous ayez la peine de me la demander. Et cependant, pour
		essayer si cette vie nous sera aussi agreable que nous nous
		l’imaginons, je suis d’avis que dés à cette heure nous
		commencions à vivre comme nous devons faire le reste de nos
		jours, je veux dire avec l’honneste liberté que deux parfaites
		amies doivent avoir ensemble. Et en premier lieu, rayons, je vous
		supplie, de nos discours, tous ces mots de
		<i> madame et de druide</i>, afin
		que l’amitié qui doit estre à jamais entre nous commence
		d’user de ses privileges. – Vous me permettrez, s’il vous plaist,
		madame, dit Astrée, qu’en quelque lieu et en quelque
		qualité que je puisse estre, je vous rende tousjours les
		respects que je vous dois. Et tant s’en fant que cela m’empesche de
		jouyr des contentemens que j’espere auprés de vous, que ce sera
		me les augmenter de beaucoup, quand je penseray que je demeure dans les termes
		de mon devoir. – Vous vous trompez, respondit Alexis, et si vous pouvez
		cela sur vous, je ne le puis pas sur moy, qui ne veux souffrir qu’une
		personne qui doit estre une autre moy-mesme use de ces paroles qui
		temoignent qu’il y a de la difference. Car si le principal effect de
		l’amour a toujours esté l’union, pourquoy voulez-vous que nous
		souffrions que ces tyrannies, que l’on deguise du nom de respect et de
		civilité, nous empeschent ce meslange et cette union parfaite de
		volontez qui doit estre entre nous? J’ordonne donc qu’Astrée
		sera Alexis, et qu’Alexis sera Astrée, et que nous bannirons de
		nous, non seulement toutes les paroles, mais toutes les moindres
		actions qui peuvent mettre quelque difference entre nous. Et vous
		verrez [44/45] que nous n’aurons pas vescu longuement ensemble avec
		cette franchise, que l’amitié que vous me portez s’augmentera au double.</p>
		<p>– Vous me permettrez donc, madame, repliqua Astrée, de vous en
		demander un commandement, afin que l’obeyssanee qu’en cela je vous
		rendray, couvre la faute que j’y pourrois commettre. – S’il ne faut que
		cela, adjousta Alexis, pour vostre contentement, je vous le commande,
		avec promesse que je vous fay de n’y contrevenir de ma vie. Et parce
		qu’il est bien à propos que nous nous conformions à la
		façon des personnes avec lesquelles nous voulons vivre,
		sçachez, bergere, que la coustume des filles druides qui sont
		aux Carnutes, est de ne s’appeller jamais par leurs propres noms, mais
		par d’autres que l’amitie qu’elles se portent leur fait inventer, et
		qui temoignent la bonne volonté qu’elles ont les unes pour les
		autres; et ces nouveaux noms parmy elles sont appellez des
		alliances, comme si l’on vouloit dire que par là on se lie de
		plus fort devoirs et de plus forte affection. Je suis donc d’avis que
		nous en fassions de mesme, tant pour nous obliger par cette nouvelle
		confirmation d’amitié à une plus entiere amour, que pour
		faire paroistre à ces filles, quand nous serons parmy elles, que
		non seulement nous sçavons et apprenons leurs coustumes, mais
		que nous les voulons religieusement observer. Et quand j’y ay bien
		pensé, je n’en trouve point une qui, ce me semble, nous puisse
		estre plus à propos que celle de maistresse et de serviteur, tan
		par ce que ce ne sont point paroles recherchées, et qui ne
		soient ordinaires parmy elles, que d’autant qu’elles temoignent je ne
		sçay quoy, que veritablement et vous et moy ressentons l’une
		pour l’autre. – Je reçoy, dit Astrée, cet honneur avec
		mille sortes de remerciement, et avec protestation et vœu que je fais
		à la deesse Vesta, comme esperant luy estre un jour
		dediée, qu’à jamais non seulement de nom, mais d’effect,
		je vous tiendray pour ma maistresse, et je seray vostre serviteur.</p>
		<p>Alexis alors en sousriant: Je voulois, respondit-elle, que ce fust
		vous qui eussiez le nom de maistresse, mais puis que vous avez choisi,
		je le vous laisse pour commencer à vous rendre tesmoignage que
		je ne veux que ce qui vous plaist. Et lors, luy tendant la main:
		Donnez-moy, continua-t’elle, mon serviteur, la vostre, en signe que
		vous accepez ce nom, et que jamais vous ne romprez l’estroite alliance
		que nous faisons maintenant, et de laquelle nos mains ainsi
		serrées ensemble seront à jamais le symbole. Et en mesme
		temps, je jure et voue au grand Tautates [45/46] Amour, qui est celuy
		que nous servons et adorons parmy les Carnutes, qu’eternellement je
		veux vivre avec vous, comme avec la seule personne que je veux aymer
		parfaittement, et de laquelle aussi je veux seulement estre
		aymée de cette sorte.</p>
		<p>Astrée, alors: Non point une main, dit-elle, mais je vous donne
		tous les deux, et de plus, le cœur et l’ame, pour tesmoignage que pour
		vous seule je veux aymer l’Amour, et le hayr pour tout autre, vous
		vouant et consacrant tous mes desirs et toutes mes affections. Et si je
		n’observe inviolablement ce que je promets, ou si je dements
		quelquesfois envers vous l’honorable nom que j’ay receu, je prie ce
		mesme Amour Tautates que vous avez reclamé, que non seulement il
		me fasse hayr par toutes les creatures de la terre, mais s’il est
		juste, qu’il m’offre à la cruaué de toutes les plus
		farouches, pour assouvir leurs rages et leurs inhumanitez sur moy.</p>
		<p>A ce mot, toutes deux s’embrasserent, et se baiserent, pour assurance
		de ce qu’elles avoient promis, avec tant d’affection, qu’elles ne
		pouvoient presque mettre fin à leurs caresses.</p>
		<p>Cependant Phillis s’en estoit allée chez Diane, pensant la trouver encores dans le
		lict, mais le mal de la bergere estoit trop violent, pour luy donner un
		si long repos. II y avoit desjà long temps qu’elle s’estoit
		levée, et qu’apres avoir mis ordre à son petit menage,
		elle estoit sortie avec son troupeau, et sans autre compagnie que celle
		de ses pensées. De fortune, elle s’en alla sur le mesme endroit
		du rivage de Lignon, où l’accident de Celadon estoit advenu,
		lors que la jalousie de la bergere Astrée le contraignit de se
		jetter dans le profond de l’eau. Apres s’y estre donc assise, et que
		sans dire mot elle eut longuement tenu œil sur le courant de la
		riviere, sans faire autre action qui donnast cognoissance de vie, que
		celle de respirer, en fin, revenant comme d’une profonde lethargie, et
		jettant un grand souspir: Ainsi, dit-elle, vont courant dans le sein
		de l’oubly toutes les choses mortelles!</p>
		<p>Et là, s’estant teue quelque
		temps, apres elle reprenoit ainsi: O que celuy-là estoit bien
		veritable, qui disoit que jamais une mesme personne ne passa deux fois
		une mesme riviere! puis que non seulement depuis que je suis sur ce
		rivage, l’eau que je voy couler n’est pas la mesme qui couloit quand
		j’y suis arrivée, mais, helas! ny moy-mesme, je ne suis pas la
		mesme. Diane que j’estois, quand je suis venue icy! Le temps, par une
		puissance à laquelle personne ne peut resister, va poussant et
		chassant toutes choses devant luy; et le soleil mesme, qui est
		celuy qui mesure le temps, [46/47] suivant le bransle universel de tout
		ce qui est en l’univers, est chasse par le temps, et n’est plus au
		mesme poinct auquel il estoit quand j’ay commencé de parler. Et
		qu’est-ce donc, ô Diane, continuoit-elle, en relevant un peu la
		voix, qu’est-ce donc, puis que tout change et rechange, qui te semble
		tant extraordinaire en une chose tant ordinaire? Si c’est une loy
		generale en tout ce que la nature a produit, n’es-tu pas injuste de la
		trouver mauvaise en une personne particuliere? Tu es bien
		desraisonnable de l’observer toy-mesme, et
		ne vouloir qu’un autre en fasse autant!</p>
		<p>Et à ce mot, demeurant quelque temps sans parler,
		elle reprenoit apres de cette sorte: Dis tu pas que ce n’est pas toy
		qui changes, mais que ce sont toutes les autres choses qui changent
		envers toy, et que tu es la mesme que jadis tu soulois estre? Ah!
		flateuse de toy-mesme, ressouviens-toy quelle tu estois, devant que le
		pauvre Filandre t’eust veue, quelle tu devins par sa recherche, et
		quelle tu vesquis apres sa déplorable perte! Considere ton
		humeur, quand Silvandre, ou plutost quand ce trompeur commença
		si malheureusement à te regarder, quelle tu t’es rendue par sa
		dissimulée affection, et quelle tu te treuves maintenant par la
		cognoissance de sa trahison! Et advoue par force que si les autres,
		comme on dit, changent d’humeur et de complexion de sept en sept ans,
		les années en toy sont changées, non seulement en des
		mois, mais en des heures, voire mesme en des moments.</p>
		<p>Ce fut bien cette pensée qui la
		toucha vivement, car n’ayant jamais eu cette
		opinion, et cognoissant toutesfois qu’elle estoit tres-veritable, elle
		demeura ravie de tant d’estonnement, qu’elle ne put de long-temps
		proferer une seule parole. En fin, comme sortant d’un profond sommeil,
		elle reprit de cette sorte: Que tu n’es pas changée!
		disoit-elle, comme par admiration. Ah! Diane, tu l’es de telle sorte,
		que presque, quand je te considere de prés, je ne te recognois
		plus, ne trouvant rien en toy de cette premiere Diane, que tu soulois
		estre, que le seul nom de Diane. Et responds-moy, je te supplie, ne te
		souviens-tu plus, combien autrefois tu avois eu en horreur les
		flateries des hommes, combien tu mesprisois celles qui s’en laissaient
		decevoir, ou qui seulement adjoutoient quelque foy à leurs
		paroles? As-tu perdu la memoire des sages conseils que sur de
		semblables accidens tu donnois à tes compagnes? ou bien as-tu
		opinion que ton jugement doive avoir pour toy d’autres sentimens qu’il
		n’a pas eu pour elles? Ah! desabuse-toy, Diane, en cecy, et confesse,
		que si tu ne juges, [47/48] en ce qui te touche, ce que tu as
		jugé contre les autres, sans doute tu es à cette heure
		differente de celle qu’autresfois tu soulois estre! Et reviens un peu
		en toy-mesme, et me responds, s’il n’est pas vray que, du temps que tu
		estois cette premiere Diane, tout ce que ce trompeur berger eust pu
		faire, ne feust esté qu’indifferent? Et pourquoy donc, si tu es
		encore celle-là mesme, te fasche-t’il qu’il ayme Madonte, qu’il
		l’aille suivant, et qu’il s’en soit allé avec elle sans ton
		congé? Si tu advoues que cela te fasche, confesse de mesme que
		tu n’es plus cette Diane, qui autresfois ne s’en fust point
		souciée; que si tu le nies, n’est-il pas vray que ta
		conscience mesme te condamne? Mais, reprenoit-elle incontinant, si je
		ne suis plus Diane, que suis-je donc devenue? Le contraire,
		respondit-elle, de cette Diane, que je soulois estre. O dieux! quel
		deplorable changement, et combien m’eust-il esté plus
		utilé et plus honorable de clorre mes jours en ce premier estre,
		que non pas en celuy auquel je me vois maintenant reduite!</p>
		<p>Lors qu’elle estoit plus avant en cette consideration, et que
		quelquefois, selon qu’elle la touchoit plus vivement, elle relevoit
		sans y penser la voix, de sorte qu’on pouvoit ouyr des paroles, quoy
		que confuses, de son violent déplaisir, elle en fut divertie par
		la survenue de quelques bergers et bergeres qui alloient disputant
		entr’eux, avec une grande vehemence; car encore qu’elle fut
		grandement occupée en ses fascheuses pensées, si est-ce
		qu’ils faisoient un tel bruit, qu’elle les ouyt d’assez loing pour
		avoir le loysir de se retirer sans estre veue d’eux, derriere un assez
		gros buisson, qui estoit tout joignant le chemin, ce qu’elle fit, avec
		dessein de les laisser passer outre, et apres, s’en revenir en ce mesme
		lieu continuer l’entretien qu’ils luy avoient interrompu. Mais elle fut
		bien deceue, d’autant que, comme s’ils l’eussent fait expres, pour la
		distraire de ses fascheuses pensées, ils s’assirent sur le mesme
		endroit du rivage d’où Diane ne faisoit que partir, ce qui luy
		donna volonté de s’en aller tout à fait, jugeant bien
		qu’ils n’estoient pas venus en ce lieu, que ce ne fust avec resolution
		d’y demeurer quelque temps.</p>
		<p>Mais, d’autant qu’elle
		craignoit d’estre veue en s’en allant, et
		peut-estre contrainte de demeurer avec eux, selon les loix de
		l’hospitalité, qui s’obseryoient religieusement sur les rives de
		Lignon, elle pensa qu’il valoit mieux les laisser remettre en discours,
		afin qu’estants attentifs à leur dispute, elle pust se derober
		sans estre apperceue. Passant donc les yeux à travers le
		buisson, elle vid [48/49] qu’ils s’estoient assis en rond, et que ceux
		desquels les visages estoient tournez de son costé estoient des
		bergers et des bergeres qui ne luy estoient pas entierement incognus,
		quoy qu’ils fussent de quelques hameaux assez esloignez du sien, comme
		les ayant veus assez souvent aux jeux et sacrifices generaux où
		ils avoient accoustumé de s’assembler. Et lors qu’elle
		s’estonnoit le plus dequoy ils estoient venus s’arrester en ce lieu,
		comme si c’eust esté par un dessein premedité, elle ouyt
		qu’il y eut un berger d’entr’eux qui reprit la parole de cette sorte:
		O Delphire! que vous estes severe juge, de condamner ainsi une
		personne sans avoir ouy ses raisons! – Mais, Taumantes, respondit la
		bergere, vous estes bien plus gracieux de penser que je ne
		sçache pas que vous avez plus de peine à me deguiser de
		mauvaises excuses par vos feintes raisons, que je n’en auray à
		les convaincre de fausseté aussi-tost que vous les aurez
		inventées. – Si les dieux, reprit le berger, eussent cognu que
		vostre ame interessée eust pu donner un bon jugement sur le
		differend qui est entre nous, ils ne nous eussent pas ordonné de
		venir chercher en ce lieu le juge qu’ils nous ont destiné. – Les
		dieux, repliqua la bergere, ne m’en ont pas voulu establir juge pour le
		sujet que vous dittes, car asseurez vous, Taumantes, que je n’y suis
		nullement interessée, mais parce, que comme il leur plaist que
		les louables actions des hommes soient divulguées, pour
		commencer de leur donner quelque recompense de leur vertu, de mesme
		veulent-ils bien souvent, que celles qui sont blasmables soient
		publiées pour un premier chastiment de l’erreur, et de la faute
		qu’ils ont commise. – Si les chastimens et la recompense, dit le
		berger, se devoient attendre de leurs mains, selon la qualité de
		nos actions, o Delphire! que j’ay pitié de vous! et que vous
		vous trouverez foible pour supporter la pesanteur des peines qui sont
		deues à vostre cruauté; et je ne sçay comme
		mon cœur qui a tant desaccoustumé de gouster le bien, sera
		capable de recevoir ceux qui luy sont preparez, puis qu’ils sont sans
		nombre et sans mesure, s’ils doivent repondre à mes affections
		et à ma fidelité. – Si nous rencontrons un juste juge,
		adjousta la bergere en sousriant, j’ay peur que vous me ferez plus de
		pitié que d’envie. – Ce seroit un changement bien estrange,
		repliqua le berger, si vostre ame se laissoit atteindre à la
		pitié du mal que quelqu’autre me feroit; puis que jamais
		elle n’en a pu estre touchée pour tant de peines que vostre
		rigueur m’a fait souffrir. – Si ces reproches, respondit-elle soudain,
		sont veritables, j’estime [49/50] davantage mon jugement, d’avoir si
		bien sceu recognoistre la qualité de vostre feinte
		affection; et si elles sont fausses, vous estes d’autant plus
		à blasmer, que vostre legereté et vostre inconstance vous
		ont fait mecognoistre les obligations que vous m’avez. Mais, Taumantes,
		continua-t’elle, mettons fin quelquefois à ces discours. Je voy
		bien que vous le faites pour plaire à quelques-uns de cette
		compagnie; asseurez-vous que les plus sains jugements ne sont pas
		ceux qui les appreuvent. – Je sçay bien, reprit le berger, qu’il
		n’y a rien qui fasche tant celuy qui a tort, que d’ouyr parler de ce
		qui le touche, parce que c’est tousjours luy representer le peu de
		raison qu’il a, et qu’au contraire, celuy qui a la justice de son
		costé ne se peut taire de l’injustice qu’on luy fait. Et
		toutesfois, puis que vous me commandez de ne plus parler, je le feray
		pour vous obeyr; mais vous me permettrez bien, s’il vous plaist,
		de chanter. Et, sans attendre sa réponce, d’autant qu’il
		avoit la voix assez bonne, il chanta ces vers:</p>
	</div>
	<div class="contentci">
		<milestone type="space"/>
		<head type="chapitre">STANCES</head>
		<milestone type="space"/>
		<h4>I</h4>
		<milestone type="space"/>
		<p>Dieu! qu’est-ce que de Moy? je voy cette cruelle,</p>
		<p>D’un plus aspre desdain s’armer de jour en jour;</p>
		<p>Et comment se peut-il que mon service en elle</p>
		<p>Soit pere de la hayne, estant fils de l’amour?</p>
		<milestone type="space"/>
		<milestone type="space"/>
		<h4>II</h4>
		<milestone type="space"/>
		<p>L’orgueilleuse qu’elle est, regardant son visage</p>
		<p>Avoir plus de beautez qu’on ne peut estimer,</p>
		<p>Peut-estre contre moy s’offense en son courage</p>
		<p>De ne me voir qu’un cœur, et que je l’ose aymer.</p>
		<milestone type="space"/>
		<milestone type="space"/>
		<h4>III</h4>
		<milestone type="space"/>
		<p>Delphire, avec raison vous estes en colere,</p>
		<p>Mais contre la nature armez vostre courroux,</p>
		<p>Car me faisant pour vous, devoit-elle pas faire</p>
		<p>Autant de cœurs en moy, que de beautez en vous? [50/51]</p>
		<milestone type="space"/>
		<milestone type="space"/>
		<h4>IV</h4>
		<milestone type="space"/>
		<p>Toutesfois, si mon œil peut dire à ma pensée</p>
		<p>Tant de perfections qui vous font admirer,</p>
		<p>Glorieuse beauté, cessez d’estre offensée</p>
		<p>Que, n’ayant que ce cœur, j’ose vous adorer.</p>
		<milestone type="space"/>
		<milestone type="space"/>
		<h4>V</h4>
		<milestone type="space"/>
		<p>Un soleil dans le ciel d’un eclat admirable</p>
		<p>Reluit plus que ne font tous les feux de çà bas;</p>
		<p>De vous aymer aussi mon cœur est plus capable</p>
		<p>Qu’un million de cœurs sans luy ne seroient pas.</p>
		<milestone type="space"/>
		<milestone type="space"/>
		<h4>VI</h4>
		<milestone type="space"/>
		<p>Qui peut taxer les dieux? C’est leur pouvoir supreme</p>
		<p>Qui fait que je vous ayme outre ma volonté.</p>
		<p>N’est-ce pas commander à mon cœur que je l’ayme,</p>
		<p>Faisant voir à mes yeux vostre extreme beauté?</p>
		<milestone type="space"/>
		<milestone type="space"/>
		<h4>VII</h4>
		<milestone type="space"/>
		<p>Si toutesfois, poussé d’un excez de justice,</p>
		<p>Quelqu’un ma passion veut aller accusant,</p>
		<p>Qu’il s’en vienne vous voir, et puis qu’il me punisse,</p>
		<p>Si vous voyant, son cœur en peut bien estre exempt.</p>
		<milestone type="space"/>
	</div>
	<div class="contentl">
		<p>A peine ce berger eut achevé ces vers, que
		Delphire luy dit: II ne faut point un meilleur tesmoignage du changement que vous avez
		fait, que celuy que vous en donnez, en mesprisant rmes commandemens, ce
		qu’autresfois vous n’eussiez osé faire, quand il fust
		allé de votre vie, car chanter ou parler, quand on dit ce qui a
		esté defendu, c’est toujours, ce me semble, une mesme faute. Le
		berger ne respondit rien, mais pliant les espaules, fit signe qu’il
		avoit la langue liée; et cela donna occasion à un
		autre berger de la troupe de prendre la parole pour luy, et dire: Ne
		vouloir pas que celuy qui souffre se puisse plaindre dans l’effort de
		son tourment, c’est, ce me semble, un excez de cruauté. – Je
		croy [51/52] ce que vous dites, respondit la bergere, mais aussi ne me
		nierez-vous pas que de souffrir la plainte importune de celuy qui n’a
		point de mal ne soit un excez de patience. – Mais repliqua-t’il, puis
		que vous ne voulez pas que Taumantes parle, à quel dessein
		estes-vous venus en ce lieu? – Nous y sommes venus, reprit-elle,
		non pas pour disputer, comme nous faisons, mais pour y trouver le juge
		que l’oracle nous a promis. – Et à quoy pourrez-vous bien
		recognoistre ce juge, repliqua-t’il, ny sçavoir
		asseurément si c’est icy le lieu où vous le devez trouver? – Du lieu, adjousta
		Delphire, il n’y a point de doute, parce qu’il est fort bien
		nommé, nous ayant dit que c’estoit où Celadon estoit
		tombé dans l’eau; et il n’y a personne en tout ce rivage
		qui ne sçache bien que c’est icy le lieu malheureux, ayant
		esté assez remarque de tous pour un si desastreux accident.
		Quant au juge, nous ne pouvons non plus y estre
		trompez, parce que l’oracle est tel.</p>
	</div>
	<div class="contentci">
		<milestone type="space"/>
		<head type="chapitre">ORACLE</head>
		<milestone type="space"/>
		<p>A l’endroit qu’on dit que dans l’eau</p>
		<p>Celadon a faict son tombeau,</p>
		<p>Vous aurez un juge propice.</p>
		<p>Sans qu’on le voye il vous verra,</p>
		<p>Vostre different il orra,</p>
		<p>Et vous fera justice.</p>
		<milestone type="space"/>
	</div>
	<div class="contentl">
		<p>Voylà, reprit le mesme berger, un oracle assez obscur, car
		si vous ne voyez point celuy qui doit estre vostre juge, comment
		entendra-t’il qu’il le doive estre? – II l’est bien encore plus que
		vous ne dites, respondit Delphire, car il faut, à ce que nous a
		dit depuis Cleontine, que, sans que nous parlions à luy, il
		l’entende de nous. II est vray que nous n’y pouvons point estre deceus,
		car les dieux luy ordonnent, sur peine de leur desobeyr, qu’aussi-tost
		qu’il sçaura qu’il est nostre juge, il ayt à nous en
		advertir. –</p>
	</div>
	<div class="contentc">
		<p>Mais, interrompit encores ce berger, comment le sçaura-t’il,</p>
		<p>si vous ne le luy dites, et comment le luy direz-vous, si</p>
		<p>vous ne le cognoissez pas? – Pour demeler ces</p>
		<p>difficultez, dit Delphire, il n’y a personne qui</p>
		<p>le puisse mieux faire que le dieu, duquel</p>
		<p>cet oracle a esté rendu. [52/53]</p>
	</div>

</body><back>
<div>
<p/>
</div>
</back></text></TEI>