<?xml version="1.0" encoding="UTF-8"?>
<?xml-model href="tei_clgs.rnc" type="application/relax-ng-compact-syntax"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title type="main">L'Astrée</title>
                <title type="part">Troisième – Livre IV</title>
                <title type="partie">03</title>
                <title type="livre">04</title>
                <author>Honoré d'Urfé</author>
                <respStmt>
                <resp>Establishment of the text</resp>
                <name xml:id="hv">Hugues Vaganay</name>
                <resp>Digitization</resp>
                <name xml:id="rk">Reinhard Krüger et al.</name>
                <resp>TEI-Conversion</resp>
                <name xml:id="cf">Christof Schöch</name>
                </respStmt>
            </titleStmt>
            <publicationStmt>
                <availability status="publicdomain">
                </availability>
                <date>2016</date>
            </publicationStmt>
            <sourceDesc>
                <bibl type="digital-source">Honoré d’Urfé, L’Astrée (1607 sq), édition numérisée, ed. Reinhard Krüger et al., Version 1.0.0. Stuttgart: Universität Stuttgart, 2006-2010. <ref target="http://www.uni-stuttgart.de/romlit/forschung/astree/"></ref>.</bibl>
                <bibl type="print-source">Honoré d’Urfé, L’Astrée, édition en cinq volumes d’Hugues Vaganay. 1925.</bibl>
            </sourceDesc>
        </fileDesc>
        <revisionDesc>
            <change when="2016-11-21" who="#cf">Initial TEI version.</change>
        </revisionDesc>
    </teiHeader>
    <text>
<front>
<div>
<p></p>
</div>
</front>
<body>
<div>
        <head type="partie">LA TROISIESME PARTIE D’ASTRÉE</head>
        <head type="chapitre">LE QUATRIESME LIVRE</head>
        <milestone type="space"/>
        <p>Alcidon, pressé du cruel souvenir de ses peines
        passées et de l’outrage qu’il luy sembloit avoir receu en cette occasion, et de
        son maistre, et de sa maistresse, perdit la parole, de sorte que quand
        apres s’estre teu quelque temps, il la voulut reprendre, la voix ne le
        luy permit pas, et fallut que par force il demeurast un assez long
        espace de temps sans parler. Enfin, s’efforçant, il dit à toute peine:</p>
        <p>Vous voyez, madame, comme, pour vous obeyr, je suis allé
        renouvellant mes playes, avec tant de desplaisir que, si celuy-cy
        n’esgale par sa grandeur celuy que je receus quand ce desastre
        m’advint, il le surpasse pour le moins par sa longueur, puisqu’il ne
        sera jour de ma vie que je ne plaigne la cruelle et desastreuse fortune
        que j’eus en ce temps-là. Car, veu la cruauté dont vous
        usez envers moy, je n’espere plus en pouvoir perdre le souvenir que par
        la perte de ma vie. Ce m’est toutesfois quelque espece de contentement,
        parmy la douleur que ce souvenir m’a rapportée, quand je pense
        que je la reçois par vostre commandement, et pour avoir obey
        à ce que vous m’avez ordonné. Mais si vostre rigueur
        n’est plus grande encore que ma patience, et si vous pouvez estre
        esmeue de quelque compassion, soulagez-moy, je vous supplie, madame,
        d’une partie de ce fardeau que vous m’avez imposé, je veux dire
        de continuer ce discours de mes malheurs, et desquels vous pourrez
        parler avec plus d’asseurance, puisque le personnage que je fais, en
        tout ce qui me reste à dire, c’est seulement de souffrir ce
        qu’il vous a pleu de me faire endurer. Et si vous avez eu quelque
        raison de vouloir que le sage Adamas apprist de ma bouche la
        verité des choses que j’ay faites, il me semble <pb n="160"/> que je
        ne vous fais pas une requeste desraisonnable quand je vous supplie que,
        par vos paroles aussi, il puisse entendre ce qui est procedé de vous entierement.</p>
        <p>Adamas, sans attendre la response de Daphnide, se tournant vers elle:
        II me semble, madame, luy dit-il, que ce chevalier a raison, et que,
        par l’ordonnance mesme que vous luy avez faicte, vous y estes
        obligée. -Mon pere, respondit-elle, la loy n’est pas
        égale entre luy et moy. Toutesfois, puisque vous le trouvez bon,
        je feray tout ce qu’il vous plaira. Aussi bien, ay-je recogneu,
        qu’encores qu’il die la verité, si est-ce que, comme les bons
        orateurs, il ne laisse de lascher tousjours quelque parole à
        l’advantage de sa cause.</p>
        <p>Et lors, apres estre demeurée muette quelque temps, elle reprit ainsi le discours:</p>

        <milestone type="space"/>
        <milestone type="space"/>
        <head type="chapitre">SUITTE DE L’HISTOIRE</head>
        <h3>de Daphnide et d’Alcidon.</h3>
        <milestone type="space"/>

        <p>C’est avec beaucoup de raison qu’on a tousjours dit que
        ceux qui sont interessez ou preoccupez de quelque passion, ne peuvent estre juges
        bien equitables, d’autant que, le jugement estant offencé, il ne
        peut faire ses fonctions parfaictes, non plus qu’un bras ou une jambe
        qui est blessée de quelque grand coup. AIcidon en rend un bon
        tesmoignage par les consequences qu’il a tirées si souvent
        à mon desadvantage, plus porté de la passion que de la
        raison, qu’il s’en figure. Et parce que mon discours seroit trop long
        si je voulois reprendre tous les poincts où il s’est
        Iaissé transporter, je ne m’y arresteray pas, mais seulement
        diray-je avec verité ce qui reste de nostre fortune, et
        laisseray à vostre jugement de discerner sa passion d’avec la verité.</p>
        <p>Et pour reprendre ce propos où il l’a laissé, je vous
        diray, mon pere, qu’ayant receu la lettre qu’il m’avoit envoyée,
        et à laquelle je ne peus faire response, parce que celuy qui me
        l’avoit apportée s’en estoit retourné par son
        commandement, sans me dire adieu, je demeuray la personne du monde la
        plus desolée, me voyant blasmer, avec quelque apparence de
        raison, d’une chose à laquelle je ne pouvois guere remedier.
        J’appris incontinent apres, par des lettres du roy, tous les discours
        qu’ils avoient eus ensemble, et puis, par Alizan, que j’y avois
        envoyé exprez (sans toutesfois <pb n="161"/> luy escrire quel estoit
        son mal et combien on le jugeoit dangereux). Je demeuray longuement
        à discourir en moy-mesme sur ce que j’avois à faire. Car,
        d’un costé, l’affection que je luy portois me convioit d’aller
        où il estoit, pour luy faire entendre combien il estoit
        abusé, et, de l’autre, je n’osois l’entreprendre de peur d’estre
        blasmée. Je fus longuement irresolue avant que de pencher
        entierement d’un costé, et, en fin le second voyage qu’Alizan y
        fit, me contraignit par son retour de m’y en aller, parce qu’il me
        rapporta de si mauvaises nouvelles de la maladie que, mettant à
        part toute autre consideration, je me resolus de l’aller voir, et, en
        cette deliberation, je commençay de chercher quelque excuse
        à mon voyage. Elle se presenta assez bonne bien tost apres,
        parce que, la paix estant faite, mon beau-frere fut contrainct d’aller
        en Avignon pour r’avoir l’un de ses parens, qui avoit esté faict
        prisonnier dans une ville qui s’estoit rendue au grand Euric. Et parce
        qu’il avoit voulu contredire à cette resolution generale, ceux
        du lieu s’en estoient saisis, et, encore que la paix fust depuis
        publiée, si est-ce qu’ils ne le vouloient point remettre en
        liberté, de peur que, si la guerre recommençoit, il ne
        fist quelque entreprise sur eux. Et prevoyant qu’il y auroit de la
        difficulté à son eslargissement, parce qu’il jugeoit bien
        que le roy aimeroit mieux favoriser ceux qui avoient pris
        volontairement son party, et que l’affaire, par consequent, pourroit
        prendre un long trait de temps, il voulut y mener sa femme, et elle le
        pria de faire en sorte que je l’y voulusse accompagner, tant pour
        faciliter son entreprise, que pour estre accompagnée, quand elle
        seroit contrainte de parler au roy.</p>
        <p>Soudain que le mary m’en ouvrit la bouche, ayant opinion que c’estoit
        le plus honorable pretexte que je pourrois prendre, je Iuy promis de
        faire tout ce qu’il voudroit, et qu’il falloit seulement avoir le
        congé de ma mere. La bonne femme le luy accorda sans
        difficulté aussi tost qu’il luy en fit entendre le subject, de
        sorte que, deux jours apres, nous partismes, et de fortune, notre logis
        se rencontra vis a vis de celuy d’Alcidon. Le bruit de son mal estoit
        fort grand, et le roy l’alloit voir souvent, parce que veritablement il
        l’aimoit. Mais quand il fut adverty de mon arrivée, pour ayoir
        la commodité de me voir, il se monstra encore plus desireux de
        sa santé. Car, au lieu qu’il ne le voyoit qu’une ou deux fois la
        semaine, depuis, il y alla tous les jours, et, en allant ou venant, il
        passoit d’ordinaire en mon logis. Quant à moy, le <pb n="162"/>
        lendemain que je fus arrivée, j’envoyay vers Alcidon, et luy
        manday par Alizan que, qu’il l’avoit agreable, je le verrois
        volontiere, et soudain que j’eus sa response, je m’y en allay.</p>
        <p>Je le trouvay fort mal, et pour lors sa chambre estoit pleine de mires
        et de medecins, de sorte que, pour cette fois, nos discours ne furent
        que de sa maladie. A quoy il respondit fort peu, et tousjours en
        souspirant. II est vray que son mal couvroit cela, parce qu’on pensoit
        que c’estoit l’ardeur de la fievre. Le jour d’apres, je pris le temps
        si à propos, que je le trouvay presque seul, et lors,
        m’approchant de luy, apres luy avoir demandé en quel estat il se
        trouvoit, il me respondit avec les larmes aux yeux et d’une voix assez
        foible et languissante: Et comment, madame, me demandez-vous l’estat
        du mal que vous m’avez fait? Vous le devez mieux sçavoir que
        moy, ni que tous mes medecins. – Alcidon, luy respondis-je froidement,
        il est certain que je sçay une partie du mal de vostre esprit,
        mais je suis fort ignorante de celuy du corps, et c’est celuy-là
        qui me met en peine. Car, pour l’autre, quand vous voudrez m’escouter,
        je m’asseure que vous en serez bien tost guery. – Ah Daphnide! me
        dit-il avec un grand souspir, je voy bien que, s’il est ainsi, vous
        avez plus de soucy de ce qui le merite le moins. Car s’il y a quelque
        chose en moy qui puisse estre recommandable, c’est cette ame avec
        laquelle je ne vous ay pas seulement aimée, mais adorée
        d’une si pure et entiere affection, que je ne croy pas qu’autre que
        vous la puisse jamais mespriser.</p>
        <p>- Cette response, repris-je, est un tesmoignage de vostre mal. Mais
        ayez seulement le soucy que vous devez avoir de la guerison du corps,
        et vous verrez que, pour l’ame, le mal n’en est pas mortel, si pour le
        moins il vous est encore resté quelque peu de raison. – Je
        sçay me respondit-il, que le mal n’en est pas mortel, car, s’il
        l’estoit, il y auroit quelque esperance de le voir finir un jour; et
        je suis tres-asseuré qu’il durera autan que mon ame (que nos
        druides m’ont enseigné estre immortelle), mais si est bien celuy
        du corps, puisque, s’il ne s’augmente comme je desire, j’avanceray de
        mes propres mains le terme de ma vie, afin de n’avoir plus des yeux
        d’amour pour voir une personne qui en a si peu dans l’ame. – Je voy
        bien, repliquay-je, que vous estes blessé, et que vostre plus
        grand mal gist en l’opinion. Vous croyez que la recherche du grand
        Euric a eu tant de pouvoir sur moy qu’elle m’a fait effacer l’affection
        que je vous ay promise. N’est-ce pas là <pb n="163"/> vostre mal,
        Alcidon, vous semblant d’avoir une tres-juste occasion de vous douloir
        de moy et de vostre fortune, qui vous a fait aimer une personne volage et inconstante?</p>
        <p>II me respondit alors tres-froidement: Si vous sçavez aussi
        bien guerir que recognoistre mon mal, j’advoueray que vous estes un
        tres-bon medecin. – Il m’est plus aisé, luy respondis-je, de le
        guerir, qu’il ne m’a esté de le recognoistre, parce que l’ame
        est difficilement descouverte quand elle veut, et ç’a
        esté par hasard que j’ay tiré cette cognoissance de vos
        paroles, au lieu qu’à vostre guerison la raison et la
        verité m’aideront.</p>
        <p>Et pour commencer, dites-moy, Alcidon, à quoy avez-vous recogneu
        que je ne vous aimois plus? N’est-ce point aux responses que j’ay
        faites au roy, et que j’ai souffert d’estre vue et recherchée de
        luy? Mais, despouillez-vous un peu de passion, et, sans avoir aucun
        interest en cecy, considerez qui est le roy Euric, qui je suis, et en
        quelle saison nous sommes. Vous verrez qu’Euric est un prince qui peut
        tout ce qu’il veut, et à qui les citez, ny les provinces, voire
        ny les royaumes entiers, n’ont peu faire jusques icy resistance, quand
        son ambition luy a fait tourner ses armes contre eux. Et croyez-vous
        qu’amour soit une moins forte passion, ou que j’ay plus de pouvoir de
        resister à sa force que tant de milliers de personnes? Vous
        sçavez que je suis sa subjecte, que je suis et demeure dans le
        pays de sa conqueste, et en une saison où il semble que toutes
        choses soient permises. Me croiriez-vous bien avisée de la
        desdaigner et de la rejetter? Penseriez-vous vous-mesme de vivre et de
        demeurer pres de luy, ou dans ses estats, avec asseurance, s’il voyoit
        que je le traitasse de cette sorte, sçachant par vostre bouche
        l’amour que je vous porte, laquelle il accuseroit de tous les mauvais
        traittemens qu’il recevroit de moy. Est-il possible que vostre passion
        vous ait de sorte aveuglé, que vous n’ayez peu voir ce que ce
        seul remede estoit celuy qui me pouvoit donner le moyen de vous voir?
        En quoy ne se change point une amour desdaignée! Le nom de
        haine est trop peu de chose, et qui voudroit bien representer ce qui
        s’en produit, il faudroit inventer une parole qui signifiast: haine,
        colere, rage, desir de vengeance, et plus encore, puisque la tyrannie
        et la cruauté s’y meslent.</p>
        <p>Or, considerez, Alcidon, en quels termes je vous mettois, et moy aussi,
        si j’eusse suivy ce conseil. La moindre chose eust esté un
        commandement qu’il vous eust fait de ne vous trouver jamais <pb n="164"/>
        dans ses estats, et, à moy, mille outrages et mille medisances
        que vous ny moy n’eussions jamais peu supporter sans mourir ou sans
        vengeance. Voyez a quelles extremités nous estions, et quels
        contentemens nous eussions deu esperer en vivant de cette sorte! Et
        avouez que mon conseil a esté le meilleur, puis qu’il nous met
        hors de tous ces dangers, et nous donne le moyen de vivre ensemble,
        avec plus de commodité que nous n’eussions jamais eu.</p>
        <p>- Helas! madame, me respondit-il, qu’il est aisé de cognoistre
        que toutes ces raisons ne sont que des excuses! Car, si vous eussiez
        eu le dessein que vous dites, pourquoy vous fussiez-vous cachée
        de moy? Et pourquoy, dés ma premiere plainte, ne me les
        eussiez-vous descouvertes? et non pas user d’une telle tromperie qui
        se peut dire trahison, et laquelle je n’eusse jamais sceue, si la
        fortune, pour me faire sçavoir que j’estois veritablement
        malheureux, n’eust voulu me la descouvrir. – Je vous advouerai en cecy
        la verité, luy respondis-je. Je vous recognus si esloigné
        de cet advis, que je pensay n’estre pas à propos de le vous
        dire, et devoir user envers vous, comme l’on faict avec les petits
        enfans qui sont malades, ausquels on oint de quelque douceur les bords
        du vaze où est la médecine, afin que, trompez, ils
        l’avalent plus aisément, et que, par cette tromperie, ils se
        conservent la vie, m’asseurant que vous ne le trouveriez point mauvais,
        quand vous sçauriez mon intention, et que vous en ressentiriez
        le profit et le remede. – Helas! me dit-il avec un grand souspir, plus
        amer et plus difficile à prendre que ne sçauroit estre le
        mal que vous voulez guerir! – Tous les malades, luy respondis-je,
        quand on leur presente les medecines, en disent autant que vous; mais,
        quand ils en ressentent les bons effets et que la santé leur
        revient, alors ils en louent les medecines et les medecins, et avec
        salaire et remerciement. J’espere que bien tost vous en ferez de mesme.</p>
        <p>II me vouloit respondre, mais il en fut empesché par une grande
        troupe de chevaliers qui le venoient visiter, et peu apres, je le
        laissay avec eux, non pas entierement guery du mal d’esprit, mais
        tellement disposé que mes raisons commencerent d’y trouver
        place. Et parce que je desirois sur toute chose sa santé, je fus
        soigneuse de le revoir deux ou trois jours suyvans, durant lesquels je
        luy representay tellement le juste dessein qui me faisoit vivre avec
        Euric de cette sorte, qu’en fin luy-mesme y consentit, voyant, comme je
        crois, que les affaires estoient un en, tel estat qu’aussi <pb n="165"/>
        bien n’y pouvoit-il plus remedier. Et, sur ce discours, je luy promis
        que, comme nostre affection avoit esté la premiere que j’avois
        eue, qu’elle seroit aussi la derniere, avec laquelle je luy promettois
        de m’enfermer dans le tombeau; que celle que je porterois à
        Euric s’appelleroit raison d’estat, et celle
        que je continuerois avec luy, amour du cœur.</p>
        <p>Voylà, mon pere, les remedes desquels j’usay pour guerir ce
        malade, qui furent si bons qu’il commenca à se r’avoir, et, peu
        apres, à sortir du lict. Et en fin, avant que je partisse
        d’Avignon, il fut guery entierement, et tellement resolu à me
        voir favoriser le roy, que, bien souvent, luy-mesme l’accompagnoit en
        mon logis quand il me venoit visiter. Il est vray qu’il me fallut user
        d’un tres-grand artifice pour persuader au roy que je m’estois du tout
        esloignée d’Alcidon, et Alcidon mesme n’eut pas peu de peine
        à luy faire paroistre que, pour son respect, il n’avoit plus
        aucun dessein sur moy, parce que, ayant sceu la bonne volonté
        qui avoit esté entre nous, et luy m’aimant bien fort, et par
        ainsi me jugeant fort agreable, il ne pouvoit penser que le respect
        eust eu tant de pouvoir sur Alcidon que d’esteindre l’affection qu’il
        m’avoit portée. Et puis, considerant Alcidon jeune et beau, et
        luy desjà fort avancé en son age, chenu et ridé
        accidens qui ne sont pas souvent cause de faire naistre l’amour, et
        mesme dans un jeune cœur comme le mien, et qu’il avoit trouvé
        empesché ailleurs à son abord, il ne se pouvoit figurer
        que j’eusse du tout quitté Alcidon pour luy. Et par ainsi, il
        vesquit longuement en ce soupçon d’estre trompé. Mais la
        discretion d’Alcidon et la froideur dont j ’usois avec luy luy firent
        enfin perdre cette opinion, et cela fut cause que, se croyant seul
        possesseur de ma bonne volonté, il ne fit point de
        difficulté de monstrer tout ouvertement l’affection qu’il me
        portoit, de sorte qu’apres avoir fait, à ma supplication, ce que
        mon beau-frere desiroit, il manda à mon pere et à ma mere
        qu’ils le vinssent trouver, afin d’en avoir occasion de me retenir
        aupres de luy avec quelque bonne excuse. Encore que l’un et l’autre
        fust fort vieux, si est-ce que l’ambition, qui tousjours jette ses
        racines plus avant dans l’ame des vieilles personnes que dans les
        jeunes cœurs, les fit resoudre de laisser les commoditez de leurs
        maisons pour luy obeyr, en esperance de devenir plus grands par ses faveurs.</p>
        <p>Nous voilà donc à la suite de la Cour où le roy ne
        trompa point leurs esperances, car il les combla de biens et
        d’honneurs, <pb n="166"/> desquels toutefois ils ne jouyrent gueres
        longuement, fust que Ieur âge estoit parvenu au terme que nul ne
        peut outrepasser, ou que les incommoditez de la Cour, qu’il est
        impossible à tout autre qu’au roy d’éviter, eussent
        abregé leur vie. Tant y a que peu de temps apres, ils moururent
        tous deux, et sembloit qu’ils ne fussent venus á la suite du roy
        que pour m’y laisser presque en possession. Car, autrement, je n’y
        eusse osé venir, au lieu que, m’y trouvant toute portée,
        je m’y arrestay au commencement sous l’excuse de vouloir donner ordre
        à quelques affaires domestiques qu’ils m’avoit laissées,
        et puis pour la poursuite de quelques procez imaginez, et en fin, quand
        l’affection du roy envers moy fut du tout descouverte, sous l’esperance
        d’estre sa femme, ainsi que luy-mesme en faisoit courre le bruit.</p>
        <p>Durant tout ce temps, il se passa peu de jours sans que je ne donnasse
        la commodité à Alcidon de me voir en particulier, et que
        je n’employasse, pour le moins, deux heures aupres de luy, qui me
        sembloient tousjours trop courtes quand il falloit nous separer. II
        sçait bien que je ne mens pas, et que, plusieurs fois, pour luy
        donner ce tesmoignage de ma bonne volonté, je l’ay mis, et moy
        aussi, en de tres-grands hazards, et de la vie et de l’honneur. II est
        vray, certes, que j’ay un tres-grand sujet de me louer de luy et de sa
        discretion, pouvant dire que, quelque commodité que je luy aye
        donnée, ou quelque familiarité que je luy aye fait
        paroistre, il n’a jamais monstré de vouloir outre-passer avec
        moy les bornes de l’honnesteté. Et encore que je croye bien
        qu’il pensoit que je ne le souffrirois pas, toutesfois je ne laisse de
        luy estre grandement obligée de ne m’avoir
        point donné sujet de me douloir de luy.</p>
        <p>Vivant de cette sorte avec beaucoup de contentement, encore que je
        fusse en continuelle inquietude que le roy ne recogneust la
        continuation de cette bonne volonté, et que cela ne luy donnast
        occasion de changer, comme il avoit desja fait au desavantage de
        quelques autres, je m’apperceus qu’il y avait quantité de dames
        principales qui toutes aspiroient de posseder ce grand prince, fust
        pour la gloire de commander a celuy à qui tant de milliers
        d’hommes vaincus obeyssoient, fust pour l’esperance de venir à
        la couronne, si l’amour le convioit de les espouser.</p>
        <p>Et, entre celles qui tenoient le premier rang, j’en remarquay deux:
        l’une qui se nommait Clarinte, et l’autre Adelonde. Quant à
        Clarinte, j’advoue n’avoir jamais rien veu qui meritast mieux d’estre
        aymé et servy, ayant toutes les conditions qui se peuvent
        <pb n="167"/> desirer pour estre aimable. En premier lieu, l’envie n’eust
        sceu trouver à redire en son visage. Et puis, elle avoit la main
        la plus belle qui se peust avoir, la taille si droite et deliée,
        et la façon et la majesté telle, qu’elle sembloit estre
        vrayement née pour porter la couronne sur la teste, aussi bien
        que plusieurs de ses ayeules avoient fait autrefois. Et ce qui rendoit
        ses coups encore plus inevitables, c’estoit qu’à la
        beauté de ce corps estoit joint un des plus beaux esprits de
        l’univers, de qui les rayons paroissoient en toutes ses actions, mais
        particulierement en sa parole, qui estoit si charmante que pour n’en
        point estre espris, il n’y avoit autre remede que de ne la point
        escouter. Bref, j’advoue que si j’eusse esté homme, je l’eusse
        servie, quelque traittement que j’en eusse peu recevoir. Et, de fait,
        toute fille que j’estois, je ne me pouvois souler de la voir et de
        demeurer aupres d’elle, quoy que tant de perfections et de merites me
        donnassent assez de sujet de la haïr, à cause du dessein
        que j’avois et de la pretention que je recognoissois en elle.</p>
        <p>Quant à Adelonde, c’estoit veritablement une belle dame, mais
        n’approchant en rien à la beauté de Clarinte, ni à
        ses merites, et de plus qui, estant mariée, ne pouvoit avoir les
        hautes pretentions de celle-cy, de sorte qu’encores qu’il m’ennuyast
        fort de voir Euric la caresser, toutefois elle ne me donnoit pas les
        grands soupcons que j’avois de l’autre, et cela fut cause que je me
        resolus de divertir l’esprit de ce prince premierement de celle-cy, et
        puis, avec plus de loisir, d’Adelonde; et mesme que je voyois
        desjà qu’il s’y laissoit presque aller, et qu’encores qu’au
        commencement il feignit de la visiter, non point par amour, mais par
        honneur seulement, depuis, quelques jours il y alloit plus souvent que
        de coutume et se cachoit de moy le plus qu’il pouvoit. Je m’en
        apperceus assez tost, outre que les espies que je tenois secrettement
        aupres de ce prince m’en avertirent incontinent. Et cognoissant qu’il y
        falloit remedier et sans perdre temps, apres avoir cherché en
        moy-mesme ce que j’y pourrois faire, enfin je jetay l’œil sur Alcidon,
        me semblant que, s’il me vouloit seconder en cecy, mon dessein pourroit
        heureusement reussir. Et parce qu’il estoit necessaire de I’effectuer
        promptement, à la premiere occasion que je peus parler seule
        avec luy, je luy tins un tel langage:</p>
        <p>J’ay demeuré quelque temps irresolue si je vous devois faire
        entendre une chose qui me travaille plus que je ne sçaurois vous
        representer, craignant que l’affection que vous me portez ne vous
        <pb n="168"/> fasse recevoir mes paroles autrement que je ne desire. Et
        toutesfois, si vous considerez de quelle sorte j’ay vescu avec vous par
        le passé, et quel tesmoignage je vous ay donné de ma
        bonne volonté, je m’asseure que vous jugerez avec moy que la
        seule necessité de nos affaires me contraint de vous faire la
        priere que j’ay dilayée jusques icy. Vous sçavez qu’en la
        fortune où je suis, je n’ay pour envieuses de mon bien que
        toutes celles qui me voyent, de sorte que j’ay à me, garder de
        toutes, comme de personnes qui voudroient bien estre en ma place.
        L’affection que vous m’avez promise, et celle que je vous porte vous
        convient d’avoir soing de moy, mais plus encore vostre propre
        conservation. Car, encor qu’on ne sçache pas l’estroite
        amitié qui est entre nous, si est-ce, qu’il y a peu de personnes
        qui n’ayent remarqué que vous avez tousjours porté mes
        affaires avec passion. Or, les maximes d’Estat veulent que la mesme
        fortune du chef soit commune à tous les membres, si bien que
        vostre ruine est toute evidente, si la mienne advient. Je vous ay voulu
        remettre cecy devant les yeux, afin que vous ne trouviez point estrange
        ce que je suis contrainte de vous proposer pour nostre conservation.</p>
        <p>Vous voyez que Clarinte, soit qu’elle s’appuye sur la grandeur de ses
        parens, soit qu’elle fasse ce dessein sur la force de sa propre
        beauté, s’estudie de gagner la bonne volonté d’Euric, et,
        qui pis est, qu’elle n’y travaille pas du tout en vain, me semblant que
        ce prince commence de la trouver plus agreable que je ne desirerois.
        Vous cognoissez l’humeur assez changeante de celuy avec qui nous avons
        affaire, et que, jusques icy, il ne s’est trouvé personne qui
        l’ait peu arrester. Si Clarinte vient au bout de ses desseins, jugez de
        quelle sorte elle nous esloignera de la Cour, afin de ne tomber en la
        mesme confusion où elle nous auroit mis. C’est pourquoy,
        maintenant que les choses ne sont point tant avancées que nous
        n’y puissions remedier, il faut que nous recherchions tous les
        artifices que nous pourrons imaginer pour nous mettre à couvert
        de cet orage. De penser que nous puissions user de violence, et y faire
        consentir l’esprit blessé de ce prince, c’est estre bien
        ignorant des effects qu’Amour a accoustumé de produire a son
        commencement, puisqu’il n’y a rien qui le rende plus grand que les
        contrarietez qu’il y rencontre, semblable en cela au brasier, que le
        vent rend plus grand et plus allumé. De croire aussi qu’en
        dissimulant ou ne faisant pas semblant de le cognoistre, le temps
        puisse nous <pb n="169"/> y apporter quelque bon remede, c’est un fort
        mauvais et fort dangereux conseil, parce qu’encores que l’amour qui
        n’est point contrarié, peu à peu de soy-mesme se
        destruise, et enfin devienne presque moins que rien, si est-ce qu’en
        cette occasion, l’attente est aussi perilleuse que le danger en est du
        tout inevitable, puisque jamais l’amour ne diminue qu’apres la
        possession. La possession de Clarinte ne sera jamais sans mariage; le
        mariage estant, encore qu’Euric vinst à changer d’amour, elle ne
        laissera pas, d’estre roine des Visigots, et nous, par consequent,
        subjets à toutes ses volontez et violences. De sorte qu’apres y
        avoir longuement pensé, je n’ay peu trouver autre remede au
        peril qui nous menace que celuy que je vous vay dire, lequel je vous
        conjure encore une fois de vouloir prendre en bonne part, et non point
        d’un autre sens que je le vous propose.</p>
        <p>Vous n’estes point ignorant de combien de graces le Ciel et la nature
        vous ont relevé par dessus le reste des hommes. La preuve que
        vous en avez faite partout où il vous a pleu vous en rend assez
        certain. Je ne fais point de doute que, pour peu que vous vueilliez
        employer vos yeux à regarder Clarinte, elle en ressentira
        incontinent les charmes ordinaires, et quoy qu’elle n’ay point en
        l’estomac un cœur de chair, mais de rocher, elle n’en sçauroit
        eviter les coups. Si vous mettez en effet ma priere, il adviendra sans
        doute, ou qu’elle vous aimera, et soudain méprisant Euric et
        toute son ambition, elle se donnera toute à vous, ou qu’Euric,
        voyant que vous la recherchez et qu’elle le souffre, la desdaignera et
        s’en retirera. Et ainsi nous eviterons ce mal-heur qui nous menace si
        fort. Si vous y sçavez quelque meilleur moyen, je vous supplie
        de le proposer, afin que nous voyions auquel nous avons à nous
        prendre. J’ay differé longuement de vous faire cette ouverture,
        craignant que vous n’eussiez opinion que je vous proposois ce party
        pour vous esloigner de moy, car tant s’en faut; tout ce que je vous en
        dis, n’est seulement que pour pouvoir, à l’advenir, demeurer
        ensemble, et avec plus de contentement et de seureté.</p>
        <p>Voilà les paroles dont j’usay avec Alcidon, luy monstrant si
        à nud mon intention, qu’il me sembloit bien ne luy donner nulle
        occasion de le mescontenter, ou de soupçonner que j’eusse autre
        dessein que celuy que je luy disois. Et toutesfois, quelque asseurance
        que je luy donnasse du contraire, ny quelque raison qu’il recogneust
        luy-mesme, il ne peut se persuader que ce ne fust <pb n="170"/> pour
        l’esloigner entierement de moy, et, avec cet esloignement, m’obliger
        d’autant plus le grand Euric.</p>
        <p>Parce qu’apres s’estre teu quelque temps et avoir tenu assez longuement
        les yeux en terre, il les releva, et, avec un sousris qui monstroit
        bien son mescontentement, il me respondit: Dieu vueille, madame, qu’en
        cecy je vous puisse aussi bien servir que vous le desirez. Car, quant
        à moy, sans qu’il soit necessaire de me rapporter tant de
        considerations, comme vous avez pris la peine de faire, il suffit de me
        dire que vostre volonté est telle. Mais le cœur me dit qu’un
        tres-grand malheur pour moy doit prendre origine de ce commandement. Je
        luy obeyray toutesfois, non pas pour creance que j’ay des faveurs dont
        vous dites que le Ciel m’a esté si liberal, car la preuve me
        montre assez le contraire, n’ayant jamais rien aimé que vous,
        qui vous estes ravie de moy, mais pour vous faire seulement cognoistre
        que, jusques à la mort, je vous veux obeyr. O Dieu! est-il
        possible que le roy, estant aimé de vous, ne soit point encore
        content, s’il ne me rend entierement miserable? O Alcidon! as-tu bien
        le cœur de supporter ces outrages de la fortune? Mais pourquoy ne les
        souffriras-tu pas, puisque c’est la belle Daphnide qui te l’ordonne ainsi?</p>
        <p>Et lors, se tournant vers moy avec une grande reverence: Ouy, madame,
        me dit-il, je feray ce que vous me commandez, et me deust-il aussi bien
        couster la vie que toute sorte de contentement.</p>
        <p>A ce mot, il s’en voulut aller, mais je le retins par le bras, et,
        apres luy avoir, representé de nouveau tout ce que je viens de
        dire, et adjousté encores toutes les meilleures considerations
        que je peus, je le priay que, quoy qu’il vist nostre perte
        asseurée, toutesfois, si c’estoit chose qui luy faschast si
        fort, de ne faire pas ce que je luy avais dit, parce que toutes autres
        infortunes me seroient plus aisées à supporter que son
        desplaisir. Mais que, s’il vouloit un peu donner de lieu à la
        raison, il verroit bien que c’estoit à tort qu’il entroit en ces
        opinions, et qu’il m’offensoit grandement en les recevant.</p>
        <p>Madame, me dit-il, si je vous offence en cela, j’en feray bien tost la
        penitence en ce que vous me commandez, et telle que je m’asseure que
        vous en aurez pitié, et Dieu vueille que ce ne soit point trop
        tard! Toutesfois, je me suis de sorte sousmis entierement à
        vostre volonté, que je vous proteste d’obeyr à ce que
        vous m’avez commandé; et ne croyez point que j’y faille, sinon
        <pb n="171"/> en tant que la puissance me manquera. Et quoy que vous voyiez
        le trouble où vous m’avez mis par ce commandement, ne pensez
        pas, je vous supplie, qu’il procede d’ailleurs que de ma trop grande
        affection, qui ne me peut permettre de m’esloigner de vous ou d’en
        servir une autre (encore que ce soit par feinte) sans une tres-grande peine.</p>
        <p>Alcidon, luy dis-je alors, luy jetant un bras au col, ce n’est pas de
        cette heure que j’ay commencé de recognoistre les effects de
        vostre bonne volonté, ni combien, outre vos merites, elle
        m’oblige à vous aimer. Mais croyez aussi que, si la mort ne me
        surprend bien tost, je sortiray quelque jour de ces debtes, et me
        desobligeray de ce que je scay bien que je vous dois, par d’aussi
        grands tesmoignages de mon amitié envers vous que vous m’en avez
        rendus, et que j’en recois maintenant. Et, afin que vous puissiez
        prevoir quel est mon dessein, je vous promets, Alcidon, et vous jure
        devant Dieu, qui punit les faux sermens, que toute la peine que vous
        employerez à la recherche de Clarinte sera mise par moi sur mon
        conte, et que ce sera moy qui vous en paieray.</p>
        <p>II me semble que, si Alcidon m’aimoit, ces paroles le devoient
        contenter, et toutesfois je vis bien qu’il se mettoit en cette
        entreprise à contre-cœur, et seulement pour ne vouloir pas me
        desobeïr. Si est-ce que, pour observer ce qu’il m’avoit promis, il
        s’y resolut, et, selon sa discretion naturelle, il commença
        cette recherche, en laquelle, certes, il y trouva plus de
        difficulté que nous n’avions pensé, et y en eust bien eu
        encore davantage, si la fortune, qui s’est tant pleue à le
        favoriser en tout ce qu’il a voulu aimer, ne luy eust elle-mesme
        osté les plus grands empeschemens par la rencontre que je vous vay dire.</p>

        <milestone type="space"/>
        <milestone type="space"/>
        <head type="chapitre">HISTOIRE</head>
        <h3>de l’artifice d’Alcyre.</h3>
        <milestone type="space"/>

        <p>II est aisé à juger que Clarinte, estant
        belle et telle que je la vous ay dite, et nourrie dans une Cour remplie de chevaliers
        jeunes et genereux, n’estoit pas demeurée si long-temps sans
        estre servie, et peut-estre encore sans aimer. Entre tous, il y en
        avoit deux, qui, sous pretexte de parentage qu’ils avoient avec elle,
        s’estoient plus avancez en ses bonnes graces. L’un s’appelloit
        <pb n="172"/> Amintor et l’autre Alcyre, tous deux, certes, tres-vaillans
        et tres-aimables chevaliers, et qui, si je ne me trompe, embarquerent
        au commencement cette belle dame en cette affection, sous le nom de
        l’amitié. Ruse assez ordinaire, et de laquelle Amour se sert
        bien souvent pour surprendre celles qui semblent estre plus difficiles
        à le recevoir dans leurs ames. Outre le parentage qui estoit
        entre ces deux chevaliers et qui les devoit lier ensemble d’une
        estroite amitié, encore la longue nourriture qu’ils avoient eue
        ensemble, la conformité des exercices ausquels ils s’adonnoient
        et leur mesme aage les avoient conviez d’estre freres d’armes, et de se
        jurer l’amitié et l’assistance ausquelles ce nom oblige ceux qui
        en font profession. Mais Amour, qui ne veut point souffrir de
        compagnon, deffit bien tost cette societé de la sorte que je
        vous diray. Le feu est difficilement tenu caché sans que la
        fumée ne s’en apperçoive, mais je croy qu’il est encore
        plus malaisé de couvrir longuement une grande affection, et
        mesme à ceux qui peuvent y avoir quelque interest. Cette raison
        fut cause, outre celle de l’ordinaire practique, que ces deux
        chevaliers s’apperceurent bien tost de l’amour l’un de l’autre. Et
        d’autant qu’Alcyre recogneut qu’Amintor l’emportoit par-dessus luy,
        apres avoir recherché tous les justes moyens qu’il se peut
        imaginer pour le devancer, et qu’il eut esprouvé que tous ses
        efforts luy estoient inutiles, il se resolut à recourir à
        la finesse et à l’artifice, luy semblant que, pour vaincre, il
        n’y avoit point de ruse qui fust blasmable.</p>
        <p>C’est presque une chose ordinaire que toutes les personnes de condition
        relevée choisissent, entre ceux qui les servent, quelqu’un qui
        leur est plus agreable, et auquel ils se confient plus qu’à tout
        autre. Clarinte en avoit fait de mesme entre les filles qui la
        servoient, car il y en avoit une qu’elle aimoit et en laquelle elle se
        fioit entierement. Alcyre, qui sçavoit combien ces personnes ont
        de puissance et de credit aupres de celles qu’elles servent, avoit de
        longue main recherché la bien-veillance de cette fille. Et comme
        il estoit fort accomply chevalier et fort liberal, il se l’estoit
        tellement acquise, que, pour peu qu’il voulust s’y peiner davantage
        pour le nouveau dessein qu’il faisoit, il luy fut aisé d’en
        donner cognoissance, telle qu’il luy pleut, à Amintor. Ayant
        donc acquis cette fille de cette sorte, toutes les fois que son
        compagnon le rencontroit aupres de la belle Clarinte, il luy laissoit
        la place et s’en alloit entretenir cette fille, qu’il esloignoit des
        <pb n="173"/> autres, et s’il s’appercevoit qu’Amintor le regardoit, il
        sousrioit avec elle et avoit tousjours quelque secret à luy dire
        à l’oreille, faisant tout ce qu’il
        pouvoit pour le faire entrer en quelque soupcon.</p>
        <p>Amintor, qui prit garde incontinent à cette nouveauté,
        suivant le naturel de ceux qui aiment, soupçonna bien tost ce
        qu’Alcyre desiroit de luy persuader, à sçavoir, que cette
        familiarité procedoit de quelque autre plus grande, mais plus
        cachée, qu’il avoit avec sa maistresse. Et d’autant qu’il estoit
        homme plein de franchise et qui ne pouvoit rien porter dessus le cœur
        contre personne, un jour qu’il le trouva à propos, il luy dit:
        Est-il possible, Alcyre, que vous ayez autant d’affaires avec cette
        fille de Clarinte que vous en faites de semblant?</p>
        <p>Alcyre, qui vid reussir si bien son dessein, ne luy respondit au
        commencement qu’avec un petit sousris. Et apres: Que voulez-vous,
        continua-t’il, que je vous die? Vous possédez tellement la
        maistresse, qu’il faut, quand vous y estes, si je ne veux demeurer
        seul, que je parle à celle que vous me laissez. – II me semble,
        adjousta Amintor, qu’autresfois vous ne souliez point faire ainsi, et
        que je ne suis point plus possesseur de la maistresse que je le soulois
        estre. Qu’y a-t’il donc de nouveau?</p>
        <p>Alcyre demeura quelque temps sans respondre, et, le regardant,
        sousrioit comme faisant le fin, dont Amintor se troubla encore
        davantage, et, voyant qu’il ne disoit mot: Que veut dire, reprit-il,
        que vous ne me respondez point? Y ay-je quelque interest, ou n’est-ce
        point à mes despens que vous vous entretenez ensemble? S’il est
        ainsi, pour le moins, que je le sçache, afin
        que j’aye ma part au passe-temps.</p>
        <p>Alors, Alcyre, avec un visage plus serieux: Amintor, luy dit-il, quand
        nous ne serions pas si proches parens que nous sommes, vous me devez
        croire assez vostre amy pour ne vous point traitter de la sorte que
        vous dites. Mais il est certain qu’il y longtemps que je vous eusse
        adverty de ce que vous desirez de sçavoir à cette heure,
        si je n’eusse en peur de vous faire desplaisir; et cette mesme
        consideration m’en empeschera encore, si vous ne m’asseurez du
        contraire. – Je ne vous asseureray pas, dit-il, de n’avoir point de
        desplaisir de ce que vous me pourriez dire, et mesme estant à
        mon desadvantage; mais trop bien que je vous auray une tres-grande
        obligation, si vous me dites ce que c’est, afin d’y remedier, ainsi que
        je jugeray estre à propos. – Si vous <pb n="174"/> me promettez, dit
        Alcyre, d’en user avec discretion, et vous servir de l’advertissement
        que je vous donneray, seulement pour sortir de la tromperie où
        l’on vous retient, je suis tout prest à le vous dire, comme
        vostre parent et vostre amy; mais autrement je ne le feray pas, puis
        que, sans vous profiter en rien, il me pourroit beaucoup nuire.</p>
        <p>Et Amintor le luy ayant promis avec toute sorte d’asseurance, Alcyre
        reprit ainsi la parole: Sçachez, Amintor, qu’apres avoir
        longuement servy la belle Clarinte, ma bonne fortune a esté
        telle qu’elle s’est entierement donné à moy et que je la
        possede. – Ah Dieu! s’escria le chevalier, qu’est-ce que vous me dites
        ? Vous possedez Clarinte! – Je la possede veritablement, reprit
        froidement Alcyre, et en mettez vostre esprit en repos. Car elle est
        mienne de telle sorte, qu’il se passe fort peu de nuicts que je ne sois
        aupres d’elle, et c’est pourquoy vous voyez que je me retire de sa
        compagnie le plus que je puis, afin d’en oster la cognoissance aux plus
        curieux, ainsi qu’elle m’en a prié. – O dieux! dit Amintor, en
        levant les mains jointes en haut, ô dieux! ne la punirez-vous
        point, la trompeuse et perfide qu’elle est! – Je vous asseure,
        adjousta Alcyre, que plusieurs fois j’ay voulu vous en advertir, estant
        marry de vous voir trompé comme vous estiez; mais (ainsi que je
        vous ay dit), j’ay eu peur que vous n’en eussiez trop de desplaisir.</p>
        <p>Amintor alors, pliant les bras sur son estomach, et ayant
        demeuré quelque temps sans parler, reprit enfin de cette sorte:
        J’aurois une grande occasion de me douloir de vous, Alcyre, en ce-que
        vous m’avez ravy Clarinte, si je ne sçavois bien que la
        poursuitte que vous et moy en avons faite, n’a point esté au
        desceu l’un de l’autre, mais que, comme ceux qui courent au prix,
        plusieurs entrent dans la course et un seul le gagne. De mesme, je n’ay
        point d’occasion de me douloir de vous, si vous l’avez emportée,
        cette Clarinte, plustost que moy. Au contraire, j’ay beaucoup de sujet
        de me louer de vous pour la declaration que vous me faites, afin que je
        ne demeure plus longuement deceu. II ne reste, pour le comble de cette
        obligation, qu’une chose, de laquelle je vous veux conjurer, qui est de
        me faire sçavoir aussi bien par mes propres yeux ce que vous me
        dites, que je viens de l’apprendre de vous par les oreilles. – J’y
        feray, respondit Alcyre, pour vostre contentement, tout ce que je
        pourray; mais je crains fort que ce ne sera que rengreger vostre
        desplaisir. – Mon des- <pb n="175"/> plaisir, respondit Amintor, ne s’en
        augmentera point, et quand il adviendroit autrement, il ne seroit que
        bien à propos, afin que j’aye tant plus
        de courage de faire la resolution que je dois.</p>
        <p>Alcyre fit semblant de demeurer un peu empesché sur cette
        demande, encore qu’il l’eust desjà preveue et qu’il s’y fust
        preparé dés le commencement.</p>
        <p>Et enfin il luy respondit: Je ne sçay, Amintor, comme je
        pourray satisfaire à vostre curiosité. Car, encore que je
        le desire bien fort pour votre contentement, je vois une grande
        difficulté de vous pouvoir mettre dans sa chambre, parce que ce
        n’est pas tous les soirs que j ’y vay, mais seulement lors que la
        commodité le luy permet, laquelle elle ne me fait sçavoir
        que lors que chacun est desjà presque couché, heure tant
        incommode que je ne crois pas que vous y puissiez entrer sans estre vu.
        - Non, non, dit Amintor, ce n’est pas ce que je demande; je suis bien
        en la mesme consideration; il me suffira d’estre aupres de vous quand
        vous y entrerez. – S’il ne tient qu’à cela, dit-il incontinent,
        vous serez bien tost satisfait, et peut-estre dés ce soir mesme,
        si vous demeurez en vostre logis.</p>
        <p>Et Amintor luy ayant promis de l’y attendre, ils se separerent sur cette resolution.</p>
        <p>Jugez, sage Adamas, à quelle imposture nous sommes subjettes,
        par l’exemple de cette sage dame, qui, encore qu’innocente, est
        toutefois, par la finesse d’Alcyre, estimée et blasmée
        par Amintor comme tres-coulpable. II s’alla renfermer dés
        l’heure mesme dans sa chambre, attendant avec impatience que le
        rusé Alcyre le vinst advertir. Luy, cependant, desireux
        d’achever aussi bien son entreprise qu’il luy sembloit d’y avoir
        donné un bon commencement, et ayant desjà de longue main
        resolu ce qu’il avoit à faire, l’heure estant venue que chacun
        estoit prest de se mettre au lit, il se demesla de tous ceux qui
        estoient d’ordinaire avec luy et vint trouver Amintor, pour
        le conduire où il luy avoit promis.</p>
        <p>Le roi Euric, qui se plaisoit grandement parmy les dames, afin d’avoir
        plus de commodité de nous voir, nous avoient logées,
        Clarinte, Adelonde et moy, dans son palais, feignant que c’estoit pour
        nous faire plus d’honneur. Le quartier de Clarinte estoit presque
        à plein pied de la cour, et ne falloit que monter trois ou
        quatre marches pour y aller; et estant sur ce petit perron, on entroit
        dans sa chambre par deux divers endroits. Par l’un, on trouvoit une
        grande salle et une antichambre avant que d’y <pb n="176"/> entrer; par
        l’autre, on passoit par une petite galerie fort obscure, qui conduisoit
        en son cabinet par une porte desrobée; et c’estoit où
        Clarinte couchoit ordinairement. Et quand on vouloit passer plus outre,
        sans entrer dans son cabinet, il ne falloit qu’ouvrir une porte tout
        aupres, par laquelle on entroit dans une tres-grande sale qui
        conduisoit hors du palais par une porte fort peu frequentée.</p>
        <p>Alcyre, ayant de long-temps fort bien remarqué tout ce que je
        viens de dire, conduisit Amintor dans cette petite galerie, où,
        estant sans point de lumiere, lorsque desjà chacun estoit
        retiré, il luy dit: Vous verrez, Amintor, qu’aussi tost que je
        heurteray à la porte du cabinet, on me viendra ouvrir. Mais, je
        vous supplie, suivant ce que vous m’avez promis, de vous en retourner
        sans faire bruit aussi-tost que vous m’aurez vu entrer dedans.</p>
        <p>Et puis, le laissant à quatre ou cinq pas de la porte, il fit
        semblant d’aller gratter contre celle du cabinet de Clarinte, et il
        alla à l’autre par laquelle on entroit dans la grande sale, et
        qui, pour estre toute proche, ne pouvoit estre discernée par
        Amintor. Et apres y avoir demeuré quelque temps, il revint vers
        luy, et luy dit doucement à l’oreille: Nous avons un peu trop
        tardé; elles estoient desjà à moitié
        endormies, mais j’ay ouy qu’elles se levent. Je vous supplie encor un
        coup, quand je seray entré, de vous en aller le plus doucement
        que vous pourrez, et cependant de vous reculer encor un peu plus, de
        peur que, si les flambeaux estoient encore allumez, vous ne fussiez veu
        quand la porte s’ouvrira.</p>
        <p>Amintor le fit, ne pensant point á sa finesse, qui ne tendoit
        à autre fin qu’à l’esloigner davantage de la porte du
        cabinet, de peur qu’il ne peust s’appercevoir de sa ruse. S’estant donc
        approché le plus doucement qu’il peut de cette porte, il ouvrit
        luy-mesme celle qui alloit dans la grande sale, et, y entrant, la
        referma incontinent apres, parce que le ressort estoit fait de telle
        façon qu’en la poussant elle se fermoit d’elle mesme; et
        Alcyre, qui l’avoit remarquée, y estoit venu un peu auparavant,
        et l’avoit laissée entr’ouverte. Amintor, qui l’ouyt ouvrir et
        fermer incontinent, eut opinion que veritablement c’estoit celle du
        cabinet de Clarinte, et il est bien croyable que tout autre y eust
        esté aussi bien trompé que luy, estans si proches l’une
        de l’autre, et le lieu si obscur. Toutesfois, pour en estre plus
        asseuré, il vint prester l’oreille à la porte pour ouyr
        s’ils parloient ou feroient quelque <pb n="177"/> bruit. Mais, où
        fust que veritablement, au bruit qu’Alcyre avoit fait, quelqu’un
        s’esveilla dans la chambre de Clarinte, ou que l’apprehension le luy
        fist sembler ainsi, tant y a qu’il eut opinion d’ouyr quelque bruit, ce
        qui le transporta de sorte qu’il fut prest plusieurs fois d’enfoncer la
        porte à coups de pied. Enfin, se souvenant de la parole qu’il
        avait donnée, et de la proximité qui estoit entr’eux, et
        en quelle confusion il mettroit toute la maison, il eut assez de
        pouvoir sur luy pour s’en empescher et s’oster de là, mais avec
        tant de regret que, de toute la nuict, il ne peut reposer.</p>
        <p>D’autre costé, Alcyre, ayant si bien joué son personnage,
        et craignant qu’Amintor ne le vinst chercher en son logis, ne voulut
        point y retourner, ny en lieu où, le lendemain, quelqu’un peust
        dire de l’avoir veu, et à ceste occasion passa toute la nuict
        dans quelque, grotte d’un jardin, dont il s’estoit fait donner la clef.
        Jugez en quel estat il avoit mis Amintor, et combien un amant doit
        avoir de prudence, pour eviter les artifices d’un rival!</p>
        <p>Le desplaisir de ce chevalier fut tel que, ne le pouvant declarer
        à personne, il fut enfin contraint de se mettre dans le lict, et
        alla quelque temps disputant contre le mal, avant que d’y vouloir
        donner remede. De quoy Clarinte estant avertie par le bruit qui en
        couroit, poussée de l’amitié qu’elle luy portoit et
        ignorant le sujet de sa maladie, se resolut de l’aller visiter. Mais
        elle le trouva si triste, qu’à peine la peut-il regarder, ce
        qu’elle attribuoit à la grandeur de son mal. Mais l’allant une
        autre fois visiter, et le trouvant encore plus melancolique et plus
        froid que la premiere fois, elle ne se peut empescher de luy dire: II
        est certain, Amintor, que vostre mal doit estre fort grand, puis qu’il
        ne vous change pas seulement le visage, mais vous rend d’une humeur si
        differente à celle dont vous souliez estre, que veritablement
        vous n’estes plus recognoissable. – Ah! Clarinte, luy respondit-il en
        souspirant, combien eust-il esté à propos que ce
        changement fust arrivé il y a long-temps!</p>
        <p>Elle demeura estonnée d’ouyr ceste response, et, lorsqu’elle
        vouloit continuer pour en apprendre davantage, les medecins
        s’approcherent de luy, de sorte que, craignant que quelqu’un ne s’en
        apperceust, elle n’osa repliquer. Au contraire, s’estant
        arrestée fort peu de temps aupres de luy, elle
        se retira la plus mal satisfaite personne du monde.</p>
        <p>Cependant, Alcyre, pour ne point perdre temps, apres avoir <pb n="178"/>
        veu un si bon commencement et un progres si favorable à ses
        desseins, pour se prevaloir encor mieux des occasions qui se pourroient
        presenter, se rendit beaucoup plus familier d’Amintor qu’il ne souloit
        estre, et demeuroit si assiduellement aupres de luy, qu’il estoit
        impossible qu’il parlast à personne sans qu’il l’ouyt. Car,
        cognoissant bien que son mal procedoit principalement du desplaisir
        qu’il recevoit de Clarinte, il ne vouloit point qu’elle l’en peust
        desabuser, ni que quelqu’un lui fist recognoistre la verité.</p>
        <p>Mais parce qu’il n’avoit pas encore entierement accomply son chef
        d’œuvre, et qu’il estoit necessaire que, comme il avoit trompé
        Amintor, il abusast aussi Clarinte, afin que, comme il la fuyoit, elle
        s’esloignast aussi de luy, un jour qu’il se trouva seul dans la chambre
        de son compagnon, et qu’il recogneut que le mal le pressoit moins que
        de coustume, il fit semblant de vouloir escrire quelque chose qui luy
        estoit d’importance. Mais, comme s’il n’eust peu venir à bout de
        ce qu’il avoit à faire, il effaçoit tantost une parole et
        tantost rayott une ligne toute entiere, et enfin, feignant de se
        dépiter contre soy-mesme, rompoit le papier et la plume contre
        la table, frappant de colere des mains dessus. De quoy Amintor
        sousriant, et ne sçachant d’où procedoit ceste facon de
        faire, luy demanda quelle occasion il en avoit:</p>
        <p>Je vous asseure, luy dit-il, que je pense n’avoir pas aujourd’huy
        l’esprit bien fait. Ce matin, le roy m’a commandé de faire pour
        luy une lettre de remerciement à une dame pour quelques
        estroittes faveurs qu’elle luy a faites, et faut que je la luy porte
        tout à ceste heure, afin qu’il ait le loisir de la rescrire.
        Mais je ne sçay où aujourd’huy mon esprit s’en est
        allé, je ne puis lier deux paroles bien à propos.</p>
        <p>Et parce qu’Amintor aymoit Alcyre, et qu’il sçavoit bien
        qu’Euric avoit accoustumé de donner bien souvent de semblables
        commissions à ceux qu’il aymoit le plus et qu’il jugeoit
        personnes d’esprit, il voulut essayer si son mal luy permettroit de
        faire cette lettre pour son amy, et, pour ce, luy ostant le brouillart
        des mains afin d’en comprendre mieux le subject, apres y avoir un peu
        songé, il escrivit telles paroles: <pb n="179"/></p>
    </div>
    <div class="contentli">
        <milestone type="space"/>
        <head type="chapitre">LETTRE d’Amintor</head>
        <h3>au nom du Roy Euric.</h3>
        <milestone type="space"/>
        <p>C’est à la grandeur de mon affection, et non
        plus de mon merite, que vous avez voulu mesurer la faveur que j’ay receue de vous. Mais
        à quoy faut-il que j’esgale le remerciement que je vous en dois
        ? Sera-ce point, pour ne vous estre redevable, à ceste mesme
        grandeur de mon affection? Mais, estant infinie, avec quoy se
        pourroit-elle esgaler? Avec ce qui est, comme elle, infiny, et telle
        est la volonté que j’ay de vous faire service, laquelle je vous
        supplie de recevoir, comme celle de la personne du monde qui vous ayme
        le plus, et qui y est aussi la plus obligée.</p>
        <milestone type="space"/>
    </div>
    <div class="contentl">
        <p>Ce qu’Alcyre desiroit sur toutes choses, c’estoit
        qu’Amintor escrivist cette lettre sur ce subject, non pas pour la donner au roy, ainsi qu’il
        en faisoit le semblant, mais pour un autre effect, qu’il avoit desseing
        en luy-mesme. II loue donc grandement la vivacité de son esprit,
        et la facilité qu’il avoit de mettre ses conceptions par escrit,
        le remercie de ce quill a fait pour luy, l’ayant osté d’une
        peine qui n’estoit pas petite, et, la mettant dans sa poche, s’en va,
        feignant de la vouloir rescrire dans un petit cabinet, où il
        souloit se retirer pour semblable affaire. De fortune, le brouillart
        qu’il avoit fait demeura sur la table, que le pauvre malade serra dans
        une layette, où il avoit accoustumé de mettre semblables
        papiers, sans autre dessein que de ne vouloir pas qu’il fust veu.</p>
        <p>Alcyre, cependant, prend de la soye, et, estant hors de la presence
        d’Amintor, cachette cette lettre et y met un chiffre dessus, et puis
        s’en va trouver Clarinte, prenant l’heure qu’il pensa la pouvoir
        trouver plus seule. Deux jours estoient desjà passez depuis la
        derniere fois qu’elle avoit visité Amintor et qu’elle en estoit
        revenue si mal satisfaite. Toutesfois, encor qu’elle desirast beaucoup
        de sçavoir pourquoy Amintor luy avoit parlé de cette
        sorte, si est-ce qu’elle n’avoit osé y retourner si promptement,
        de peur de donner sujet aux médisans de mal parler d’elle. Et
        maintenant, voyant Alcyre, et sçachant la familiarité qui
        estoit entre eux, encore qu’elle ne fust pas igiiorante qu’il l’aimoit
        aussi bien qu’Amintor, si ne peut-elle s’empescher de luy demander
        comme se portoit son malade. <pb n="180"/></p>
        <p>Alcyre, faisant semblant de ne sçavoir point que son compagnon
        la servist, luy respondit si froidement: Je croy, madame, qu’il se
        portera bien, estant depuis peu devenu si joyeux qu’il n’y a pas
        apparence qu’il tienne longuement la chambre, puisque les medecins
        disent que son mal ne procede que d’une grande tristesse. – Je croy,
        respondit Clarinte, que les medecins ont fort bien jugé, et
        faut, s’il est si joyeux que vous le dites, qu’il soit bien
        changé depuis que je ne l’ay veu. Car, la derniere fois que je
        fus chez luy, à peine pouvoit-il ouvrir la bouche pour parler
        à moy. – Je ne sçay, respondit Alcyre, quel il estoit
        lorsque vous le vistes, mais si sçay bien que jamais homme ne
        monstra un visage plus content qu’il fait depuis hier au matin. Aussi
        n’est-ce pas sans raison, si c’est avec raison que celuy se contente,
        qui a obtenu ce qu’il desire. – Et je vous supplie, Alcyre, dit-elle
        incontinent, faites-moy sçavoir ce contentement, afin que, comme
        sa parente et sa bonne amie, je participe au plaisir qu’il en a. – Je
        le ferois, repliqua-t’il, pour obeyr à ce que vous me commandez
        ; mais, je scay, madame, que la pluspart des femmes ne scavent rien
        taire, et peut-estre, s’il venoit à le sçavoir, je
        perdrois son amitié, que je tiens si chere. – J’advoue,
        respondit-elle, que je suis femme, mais non pas de celles-là que
        vous dites ne sçavoir rien taire, ayant toute ma vie fait
        particuliere profession de ne parler jamais de ce que je promets tenir
        caché, comme à ceste fois je le vous proteste et le vous
        jure. – Sur cette parole, dit-il, je le vous diray, mais à
        condition que vous n’userez point de la puissance que vous avez sur moy
        pour m’en faire declarer davantage que je ne voudray. – Ce seroit trop
        de discourtoisie, dit-elle, encore que je le peusse faire, de vous y
        vouloir contraindre. C’est pourquoy je vous asseure de ne vouloir
        jamais rien sçavoir de vous, que ce que vous-mesme m’en voudrez
        dire. – Sçachez donc, reprit finement Alcyre, que le pauvre
        Amintor est secrettement devenu amoureux d’une des principales et des
        plus belles dames de la Cour, et que, l’aimant passionnément et
        s’estant figuré qu’elle devoit rendre à son affection
        quelque sorte de tesmoignage de bonne volonté, il y a quelques
        jours qu’il en voulut retirer quelque preuve. Mais, s’estant
        trouvé beaucoup moins heureux qu’il n’avoit eu opinion, il en
        ressentit un si grand déplaisir qu’il en devint malade, se
        donnant de telle sorte du tout à la melancolie, qu’il y avoit
        peu de personnes qui ne le jugeassent estre la seule cause de son mal.
        De quoy ceste belle dame estant advertie, <pb n="181"/> esmeue à
        quelque compassion, le vint visiter, et depuis, ayant recogneu la
        grandeur de son affection, luy a donné autant de sujet de se
        contenter d’elle, que peu auparavant elle luy en avoit donné de
        mescontentement. De vous dire quel il est, il n’y a point d’apparence,
        puis, madame, que vous le pouvez juger par l’effect que je vous en dis.
        Tant y a que ce matin il a mis la main à la plume pour luy
        escrire, et, ne se fiant de personne que de moy, m’a
        prié de luy porter sa lettre.</p>
        <p>Clarinte, oyant ces nouvelles, ne peut s’empescher de rougir,
        infiniment surprise de la nouvelle de cet amour, et parce qu’elle ne
        vouloit pas qu’Alcyre s’en apperceust, elle fit semblant de se moucher,
        et, en mesme temps, luy demanda qui estoit cette courtoise dame, sans
        mesme oster le mouchoir du visage, pour empescher que le changement de
        sa voix ne fust recogneu. – C’est, dit Alcyre, ce que vous m’avez
        promis de ne me commander pas de vous dire. Mais, pour vous donner plus
        d’asseurance de mes paroles, et que vous puissiez mieux juger ce que je
        vous dis, encore que sa lettre soit cachetée, je ne laisseray
        pas de la vous monstrer, parce que je reprendray bien son cachet sans
        qu’il le voye. Et lors, ouvrant la lettre, la luy presenta.</p>
        <p>Elle, qui cognoissoit fort bien l’escriture d’Amintor, soudain qu’elle
        y jetta les yeux dessus, vid bien que veritablement il l’avoit escrite,
        et cela luy faisant adjouster foy à tout ce qu’Alcyre venoit de
        luy dire, elle lut avec une grande émotion tout ce qui estoit
        escrit, qui luy donna encore plus de desir de sçavoir à
        qui ce remerciement s’adressoit: Et ne me direz-vous point, Alcyre,
        luy dit-elle, à qui ces belles paroles sont escrites? – Madame,
        dit-il, je la vous eusse nommée dés le commencement, si
        je n’eusse promis le contraire avec de si grands sermens, que j’aurois
        horreur de les rompre. Mais qu’il vous suffise que c’est l’une des plus
        belles dames de la Cour. – Je le croy, dit Clarinte, puis que vous le
        dictes. Mais, continua-t’elle, quelque beauté qui soit en elle,
        si l’estimeray-je encor beaucoup moindre que sa courtoisie. Et puisque
        vous ne voulez dire son nom, ne me pouvant venger en autre chose, je ne
        veux pas qu’elle ait le contentement de lire cette lettre. Et en mesme
        temps, pressée du despit, la rompit en diverses pieces.</p>
        <p>Alcyre feignit d’en estre bien marry et de l’en vouloir empescher,
        encor que ce fust son moindre soucy. En fin, voyant qu’il n’y avoit
        plus de remede, il fit semblant de se consoler: Je diray, [181-182]
        continua-t’il, qu’en tirant mon mouchoir, elle est tombée dans
        le feu, où elle a esté plustost bruslée que je n’y
        ay pris garde, et, s’il veut, il en refera une autre.</p>
        <p>Se pouvoit-il user avec plus de finesse pour rompre une amitié
        des deux costez, qu’Alcyre en cette occasion en inventa? Aussi fit-il
        un si grand coup en l’un et en l’autre, que Clarinte, abusée de
        cette lettre, et Amintor, deceu de ce qu’il pensoit avoir bien veu,
        estoient si mal satisfaicts l’un de l’autre, qu’ils n’attendoient plus
        que l’occasion de se voir pour venir aux extremes reproches; qui fut
        cause que Clarinte n’alla plus voir Amintor, et qu’Amintor laissa
        escouler plusieurs jours, contre sa coustume, sans l’envoyer visiter,
        ce qui ne faisoit que les affermir davantage en l’opinion
        qu’Alcyre leur avoit fait concevoir.</p>
        <p>Or voyez, mon pere, combien la fortune, quand elle veut, prepare le
        chemin aisément à celuy qui luy plaist qui parvienne
        à la fin de ses desseins. J’ay esté contrainte de vous
        dire un peu au long les finesses d’Alcyre et les mescontentemens de
        Clarinte afin de vous faire mieux entendre comme Alcidon, pour
        effectuer la priere que je luy avois faite, parvint aux bonnes graces
        de Clarinte, parce que c’est une chose tres-asseurée que, sans
        cette dissension, il eust peu mal-aisément venir à bout
        de son dessein. Mais comme il a tousjours esté tres-heureux en
        tout ce qu’il a entrepris, il ne le fut pas moins à ce coup, de
        rencontrer ce hazard si à propos.</p>
        <p>Alcidon a voulu couvrir tant qu’il a peu son infidelité par les
        discours qu’il a faits. Et quoy que je me sois teue quand il en a
        parlé, et que, quand il me vint retrouver la premiere fois, je
        n’en fisse point de semblant, si est-ce que sçavois-je tres-bien
        que le long temps qu’il estoit demeuré sans me faire
        sçavoir de ses nouvelles avoit veu naistre d’autres affections
        en luy que celles qu’il avoit eues pour moy. Car, sans en chercher de
        plus esloignées, je sçavois fort asseurément que,
        Torrismond estant mort, lorsque Thierry, son frere, prit la couronne,
        il vid, dans l’une des villes d’Aquitaine, Clarinte, et qu’il l’aima.
        Et si je voulois, peut-estre luy pourrois-je bien dire et le temps et
        le lieu; mais il suffit qu’en son ame il sçait bien que je dis vray.</p>
        <p>Et parce qu’Alcidon faisoit semblant de ne vouloir point avouer ce
        qu’elle disoit: Non, non, dit-elle, Alcidon, ne niez point la
        verité; vous scavez que je dis vray, et que, peu de temps apres
        l’accident de Damon et de Madonte, Torrismond venant à
        mou-<pb n="183"/>rir et Thierry luy succedant, vous le suivistes en ses
        voyages, et qu’au siege d’une ville, vous vistes cette belle dame, de
        laquelle vous eussiez davantage continué le service, si Thierry
        mesme ne fust mort presque aussi tost qu’il fut roy. Et depuis vous en
        fustes distrait par le grand Euric, qui vous occupa de telle sorte en
        ses diverses entreprises, que vous oubliastes aussi bien Clarinte,
        qu’auparavant vous aviez eu peu de memoire pour moy. Et vous contentez,
        Alcidon, que, si je voulois, je vous raconterois non seulement le
        commencement et le progrez de cette affection, mais peut-estre encores
        tant de particularitez de vostre vie, que vous vous en estonneriez.</p>
        <p>Je dis cecy, sage Adamas, non pour luy reprocher son inconstance, car
        je sçay bien que son aage ne luy permettoit pas alors d’estre
        plus constant, et que je ne l’avois point obligé d’avoir plus de
        fidelité pour moy; mais je le dis seulement pour vous faire
        entendre qu’il eut beaucoup moins de peine à faire cognoistre sa
        bonne volonté à cette belle dame. – Je ne nieray pas,
        interrompit Alcidon, que, du temps que vous dites, je n’aye veu
        Clarinte, et que sa beauté ne m’ait ravy, par une rencontre fort
        inesperée. Car, au siege d’une ville, quelque intermission ayant
        esté faite des armes, je m’approchay de la muraille, où
        le roy m’envoyoit pour faire retirer les soldats qui s’en approchoient
        trop. Je vis cette belle dame sur les creneaux, où elle estoit
        venue pour parler à quelqu’un de nostre armée qu’elle
        cognoissoit. J’avoue qu’aussi tost que je la vis, je l’admiray, et
        qu’elle faillit dés lors de me couster la vie, parce que, la
        trefve se rompant cependant que je la considerois, je ne me donnay
        garde que je fus tout couvert de traicts et de flesches, que ceux de la
        muraille me tiroient, et que, comme elle portoit en ses habits le signe
        de la mort, car elle faisoit le deuil de son pere, sa veue me fut
        presque mortelle de ceste sorte. Mais je ne confesseray jamais que cela
        m’ait fait manquer à ce que je vous dois, et que vous me faites
        une extreme injure quand vous en parlez autrement. – Nous en croirons,
        dit Daphnide, ce qu’il vous plaira. Tant y a, Alcidon, que ceste fois
        que, par mon commandement, vous luy parlastes d’amour n’avoit pas
        esté la premiere, et qu’à ceste
        occasion l’accez vous en fut plus aisé.</p>
        <p>Au commencement toutesfois, sçachant ce qui s’estoit
        passé entre nous, d’autant que le roy mesme le luy avoit
        raconté, elle ne laissa de rejetter bien fort ses paroles. Car
        il faut que vous sçachiez, <pb n="184"/> mon pere, que le grand
        Euric, pensant s’avancer davantage en ses bonnes graces, luy faisoit
        entendre que toute la recherche qu’il me faisoit n’estoit que pour
        Alcidon, qu’il luy disoit estre passionnément amoureux de moy.
        Et parce que ce chevalier, desireux de vaincre ceste belle dame, ne
        s’arresta pas au premier refus qu’elle luy fit, un jour qu’Euric
        s’estoit allé promener sur le Rosne, et, pour passer le temps en
        meilleure compagnie, avoit convié une partie des dames, entre
        lesquelles nous estions, Clarinte et moy, ja pris garde qu’Alcidon s’en
        approcha, et, apres avoir parlé quelque temps à elle, je
        vis qu’il luy donna un papier qu’elle prit, et incontinent apres le
        despliant, le rompit et le jetta dans le fleuve sans le lire. Je ne
        peus pour lors entendre ce qu’il luy avoit dit, ny ce qu’elle luy
        respondit, parce que j’estois trop esloignée et qu’ils parloient
        fort bas. Mais Alcidon me dit depuis qu’il luy avoit dit:</p>
        <p>Ne trouvez estrange, madame, si je viens tenter en ce lieu ce que je
        n’ay peu obtenir ailleurs, je veux dire l’honneur de vos bonnes graces,
        parce qu’ayant esté si malheureux quand je vous en ay
        suppliée sur la terre, je veux essayer si l’element de l’eau me
        sera point plus favorable. Et d’autant que, quand je vous vois, mon ame
        s’employe tellement à vous regarder qu’elle oublie de parler,
        pour suppléer à ce deffaut, j’ay mis dans ce papier une
        partie des choses que je voudrois bien, et que je ne puis vous dire.</p>
        <p>Et à ce mot, il le luy presenta. Elle, qui eut peur qu’en le
        refusant, elle ne fust cause que plusieurs s’en prinsent garde, le
        receut, et luy dit: Vous avez eu raison, Alcidon, de penser que cet
        element vous seroit plus favorable que l’autre, s’il est vray qae
        chacun favorise son semblable. Car vostre humeur inconstante ne
        ressemble en rien à la terre, et si faict bien à l’eau,
        qui ne s’arreste jamais. Et pour vous monstrer que j’en fais le mesme
        jugement, je luy donne ce papier où vous dites avoir escrit ce
        que vous desirez, afin qu’il vous accorde vostre requeste, m’asseurant
        bien que, vous cognoissant aussi inconstant que luy, il vous favorisera
        autant qu’il luy sera possible.</p>
        <p>Et, à ce mot, rompant la lettre en plusieurs pieces, sans la lire, la jeta dans le fleuve.</p>
        <p>Ah! Madame, luy dit Alcidon, luy voulant retenir le bras, est-ce ainsi
        que vous mesprisez la plus entiere affection qui vous ait jamais
        esté offerte? Ne vous contentez-vous pas, injuste que vous
        estes, de me brusler le cœur par le feu de vos yeux, sans en <pb n="185"/>
        noyer les plaintes dans ce fleuve pour ne les voir pas? – Vous avez
        tort, luy dit-elle froidement, de m’accuser d’injustice, puis que je me
        fais paroistre tres-equitable, de ne vouloir rien retenir de l’autruy,
        rendant à cet element si inconstant les pensées et les
        conceptions du cœur le plus inconstant qui soit en l’univers.</p>
        <p>Cependant que Clarinte parloit de cette sorte à ce chevalier, le
        roy m’entretenoit, et toutesfois je n’estois pas si attentive à
        son discours, que je n’eusse l’œil sur Alcidon. Et m’asseurant bien que
        Clarinte feroit quelque action, qui donneroit cognoissance de ce qu’il
        luy disoit, afin que le roy y prist garde, expressément sans luy
        respondre, je tins quelque temps les yeux sur eux. Et parce qu’il me
        tira par le bras, comme s’il eust voulu me faire revenir d’un sommeil:
        Je ne dors pas, luy dis-je, seigneur; voyez ce que je regarde. Et lors
        je luy montray Clarinte et Alcidon, et, de fortune, au mesme temps que
        le chevalier luy donnoit la lettre; de sorte qu’il peut voir comme
        elle la rompit et la jetta dans l’eau. De quoy je fus bien aise, afin
        qu’il commençast de prendre garde à cette nouvelle amour,
        sçachant bien qu’en semblables affaires, il ne faut seulement
        qu’en faire voir un peu, et laisser à la jalousie d’achever le reste.</p>
        <p>Depuis ce jour, Alcidon continua de sorte, et poursuivit si bien son
        entreprise, que la belle Clarinte, pensant que ce seroit un tres-bon
        moyen pour gaigner Euric et pour faire regretter à Amintor la
        perte qu’il avoit faite d’elle, fit semblant de luy vouloir un peu de
        bien. Je dis, fit semblant, car veritablement, pour lors, elle n’avoit
        guere autre passion que l’ambition, pour laquelle elle estoit bien aise
        d’estre aimée du grand Euric, et que le despit contre Amintor,
        croyant qu’il se fust retiré d’elle pour quelque autre, à
        quoy elle jugeoit que la bonne chere qu’elle faisoit à Alcidon
        luy pourroit estre fort profitable. Car elle scavoit bien que, pour
        r’appeller un amant qui se retire, il n’y avoit rien de meilleur que de
        faire naistre la jalousie, et, pour en acquerir un de la qualité
        du roy, il n’y avoit artifice meilleur que de s’acquerir les bonnes
        graces de ceux qui en sont aymez et favorisez, comme elle voyoit estre
        ce chevalier, afin que, par leurs louanges, ils portent l’esprit de
        leur maistre à les aimer d’avantage. Outre que elle en avoit,
        celuy sembloit, un exemple en moy, qu’elle sçavoit bien avoir
        esté aimée d’Alcidon et qu’elle pensoit estre parvenue
        aux bonnes graces du roy par son moyen. En ceste consideration
        doncques, elle commença d’escouter ce chevalier <pb n="186"/> et de
        luy faire quelque espece de petites faveurs.</p>
        <p>De quoy je recevois un tres-grand contentement, pensant bien que, quand
        le roy s’en prendroit garde, il estoit impossible, selon son humeur,
        qu’il ne s’en offençast grandement. Et tout expres, lorsque je
        pouvois parler à Alcidon en particulier, je le solicitois
        tousjours de s’advancer d’avantage en ses bonnes graces et de
        rechercher mesme la vue d’Euric, pourveu que ce fust avec discretion.
        Ce qu’il fit de telle sorte que, non pas seulement le roy et Amintor,
        mais presque toute la Cour s’en prit garde, d’autant qu’au commencement
        ny Clarinte ny Alcidon n’avoient pas grande opinion de s’aimer à
        bon escient, mais seulement pour les desseins qu’ils avoient tous deux,
        lesquels ne pouvoient estre accomplis, s’ils eussent tenu leur
        amitié secrette, parce que tout l’effect qu’ils en esperoient
        devoit proceder de la cognoissance qu’ils en donnoient à autruy.</p>
        <p>Ils continuerent quelque temps de ceste sorte, durant lequel Amintor
        s’alla tousjours plus opiniastrant contre l’affection qu’il portoit
        à Clarinte, ne pouvant consentir que son cœur genereux aimast
        une personne, de laquelle il pensoit avoir esté si laschement
        trahy. D’autre costé, elle, qui pensoit avoir encore plus
        d’occasion de le hayr, pour en avoir esté si indignement
        delaissée, encore qu’elle feignist de ne s’en point soucier, si
        est-ce qu’elle en ressentoit un despit si vif en l’ame que, ne pouvant
        s’en vanger si tost qu’elle eust bien voulu, elle ne se pouvoit
        defendre de l’extréme tristesse qui descouvre au visage les
        ennuys que le cœur veut tenir cachez. Et comme la neige, en roulant sur
        d’autre, s’amoncelle et s’agrandit, de mesme ce desplaisir peu à
        peu se joignant à d’autres ennuys, dont la vie des hommes n’est
        que trop fertile, s’y joignant encores quelque indisposition du corps,
        elle se reduit en un tel estat, qu’en fin elle fut contrainte de se
        mettre au lict, où tout son plus grand exercice estoit de
        souspirer et de plaindre. Amintor en fut incontinent adverty, parce
        qu’à cause de leur parentage les domestiques des uns et des
        autres avoient une tres grande familiarité ensemble. Mais cela
        encor ne fut point suffisant de vaincre l’esprit offencé de ce chevalier.</p>
        <p>II advint en fin que, le mal de ceste belle dame rengregeant de jour en
        jour, il fut adverty qu’une nuict elle avoit eu des defaillances qui
        avoient failly de l’emporter, et qu’on ne sçavoit encore ce qui
        en arriveroit. II avoit tenu bon jusque-là.; mais, oyant
        <pb n="187"/> parler de mort, il fallut se rendre, et, sans attendre
        davantage, se faisant par force habiller, il se fit traisner, tout
        malade qu’il estoit, au mieux qu’il peut, au logis de Clarinte, qu’il
        trouva dans le lict, mais non pas toutesfois en l’extremité
        qu’on luy avoit dite, parce qu’encore que la nuict elle eust eu ce
        fascheux accident, le jour estant venu luy r’apporta de la force et de
        l’allegement. Elle qui eust attendu toute autre visite plustost que la
        sienne, et qui, grandement offencée contre luy, n’en pouvoit
        souffrir la presence qu’avec peine, pensant qu’il la vinst voir pour
        continuer ses tromperies, resolut de se faire effort, et, en cachant
        son mal, essayer de luy desplaire en tout ce qu’elle pourrait. En ce
        dessein, apres quelques propos communs, elle luy demanda des nouvelles
        de la Cour: Car, dit-elle estant dans ce lict où vous me voyez,
        je n’en sçay que ce que, par pitié, on m’en vient dire,
        et, en eschange, si vous prenez cette peine, je vous apprendray des
        miennes. – Madame, dit froidement Amintor, il y a si long temps que je
        ne fais la cour qu’à mon lict, que ce n’est pas à moy
        à qui il se faut adresser pour en apprendre. Mais, n’estant venu
        icy que pour sçavoir des vostres, vous m’obligerez grandement de
        m’en dire, me resjouissant cependant de vous voir en un meilleur estat
        que l’on ne m’avoit pas figuré ce matin. – Hé quoy!
        Amintor, respondit-elle, vous me pensiez peut-estre trouver morte?
        Non, non, je ne vous veux pas encore mettre en despense d’un habit
        noir, et, pour vous montrer que, Dieu mercy, je ne suis pas reduite
        à un tel estat, je veux, en satisfaisant à la
        curiosité que vous avez de sçavoir de mes nouvelles, vous
        monstrer que mes pensées tendent bien ailleurs.</p>
        <p>Et lors, passant la main sous le chevet, elle en tira un papier qu’elle
        luy presenta: Tenez, Amintor, continua-t’elle, lisez ces vers qui ont
        esté faits sur ces fleurs, que vous voyez attachées au
        chevet de mon lict, et puis, si vous n’en sçavez deviner
        l’auteur, je le vous diray. – Avant, dit-il, que de les lire, je
        penserois le pouvoir nommer asseurément.</p>
        <p>Et lors, les despliant il trouva qu’ils estoient tels: <pb n="188"/></p>
    </div>
    <div class="contentci">
        <milestone type="space"/>
        <head type="chapitre">MADRIGAL</head>
        <h3>Sur un bouquet de fleurs,</h3>
        <h3>aupres de Clarinte, dans le lict.</h3>
        <milestone type="space"/>
        <p>Pres d’elle, sur son lict, un bouquet j’apperceus.</p>
        <p>Que d’envie aussi tost contre luy je conceus!</p>
        <p>O fleurs! au prix de moy, que vous estes heureuses!</p>
        <p>En souspirant leur dis-je; et lors, me reprenant,</p>
        <p>Je dis incontinent:</p>
        <p>Mais pour n’estre amoureuses,</p>
        <p>Belles fleurs, je vous croy</p>
        <p>Moins heureuses que moy.</p>
        <p>Puis soudain, au rebours, repensant en moy-mesme</p>
        <p>Que je n’ay point de mal, sinon parce que j’aime:</p>
        <p>Je te dis, ô bouquet! mille fois plus heureux,</p>
        <p>N’estant point amoureux.</p>
        <milestone type="space"/>
    </div>
    <div class="contentl">
        <p>Amintor, ayant leu ces premiers vers, s’arresta pour
        considerer la lettre, et, apres y avoir quelque temps songé: Et bien! luy
        dit Clarinte, qu’en pensez-vous? – Jusques icy, respondit-il, je n’y
        voy rien qui me fasse changer d’opinion, sinon l’escriture qui,
        veritablement, n’est pas de celuy que je pensois. Mais, peut-estre,
        l’a-t’il fait expres, pour en oster la cognoissance à ceux qui
        les verroient. – Je cognois bien, adjousta Clarinte, que vous vous
        trompez. Mais continuez de lire les autres, et peut-estre vous en
        donneront-ils plus de cognoissance, ou vous mettront entierement hors
        de l’opinion où vous estes.</p>
        <p>Lors Amintor continua de cette sorte:</p>
    </div>
    <div class="contentci">
        <milestone type="space"/>
        <head type="chapitre">SONNET</head>
        <h3>sur le mesme sujet.</h3>
        <milestone type="space"/>
        <p>Amour cueillit ces fleurs où prend la belle Aurore</p>
        <p>Ses roses, ses œillets et ses lys tour à tour;</p>
        <p>Qu’apres, ouvrant le ciel et les portes du jour,</p>
        <p>En tombant de ses mains, tout l’Orient adore. <pb n="189"/></p>
        <milestone type="space"/>
        <p>Belles fleurs, que le Ciel de tant de grace honore,</p>
        <p>Qu’heureuses vous seres en un si beau sejour!</p>
        <p>Vous mourrez, il est vray, mais sur l’autel d’amour,</p>
        <p>Autel où tous les cœurs voudroient mourir encore.</p>
        <milestone type="space"/>
        <p>Que vous vinstes, ô fleurs, sous un heureux destin!</p>
        <p>Vous naquistes jadis dedans un beau jardin,</p>
        <p>Et de mourir icy vous estes destinées.</p>
        <milestone type="space"/>
        <p>D’avoir changé de lieu, qu’il ne vous fasche pas,</p>
        <p>Car vous mourrez bien mieux que vous n’estes pas nées.</p>
        <p>O Dieu! qui n’esliroit avec vous ce trespas?</p>
        <milestone type="space"/>
    </div>
    <div class="contentl">
        <p>Je ne sçay, continua Amintor, si les vers qui suivent me feront perdre la creance
        que j’ay; mais jusques icy, je la tiens encores tres-asseurée.</p>
        <p>Et, reprenant le papier, il leut les autres, qui estoient tels:</p>
    </div>
    <div class="contentci">
        <milestone type="space"/>
        <head type="chapitre">SONNET</head>
        <h3>sur le mesme sujet.</h3>
        <milestone type="space"/>
        <p>Je la vis dans le lict, un bouquet aupres d’elle.</p>
        <p>Oh! combien en ses dons le Ciel est envieux!</p>
        <p>Si j’estois, comme vous, aupres de ceste belle,</p>
        <p>Quel plus heureux sejour voudrois-je entre les dieux?</p>
        <milestone type="space"/>
        <p>O fleurs! si vous l’aimiez comme j’aime ses yeux,</p>
        <p>La place où je vous vois, à quelqu’autre nouvelle</p>
        <p>Vous ne changeriez pas sous l’espoir d’estre mieux;</p>
        <p>Mais la fortune en nous n’est-elle pas cruelle?</p>
        <milestone type="space"/>
        <p>Le bien qui me defaut, vous l’avez vainement;</p>
        <p>Le bien qui vous defaut, je l’ay pour mon tourment;</p>
        <p>Sur nous elle use ainsi de double tyrannie.</p>
        <milestone type="space"/>
        <p>Comme le Ciel se rit des choses de ca-bas!</p>
        <p>II offre ses presens à qui ne les void pas,</p>
        <p>Mais à qui les void bien, le cruel, il les nie! <pb n="190"/></p>
        <milestone type="space"/>
    </div>
    <div class="contentl">
        <p>Amintor, ayant achevé de lire ces vers, demeura
        fort empesché à juger qui en estoit l’autheur, car, au
        commencement, il pensoit que ce fust Alcyre, mais la conclusion de ces
        derniers luy en ostoit presque l’opinion. Clarinte, qui vit bien qu’il
        ne pouvoit le deviner, les reprit, et, monstrant d’en estre fort
        soigneuse, les remit en la place où elle les avoit pris, et
        puis, se tournant à luy: Je vois bien, Amintor, luy dit-elle,
        que pour ce coup vous n’en devinerez pas l’auteur; si vous assuray-je
        que c’est une personne qui merite autant de bonne
        fortune, qu’autre qui soit en la Cour.</p>
        <p>- J’avoue, madame, respondit-il, que ces derniers vers m’ostent la
        cognoissance que je pensois en avoir, si ce n’est que, pour se
        desguiser davantage, il se feigne moins favorisé qu’il n’est
        pas. – Que pensez-vous dire, Amintor, reprit incontinent Clarinte, et
        avez-vous opinion que je fasse des faveurs à quelqu’un? Cela
        est bon pour celles à qui vous faites tant de beaux et grands
        remerciemens. Mais si vous n’avez oublié la façon dont
        j’ay vescu avec vous, quand vous en avez recherché de moy, vous
        vous souviendrez que je ne suis point personne de qui il en faille attendre.</p>
        <p>- Ah! madame, respondit-il en souspirant, je n’ay que la memoire trop
        bonne de ce que vous me dites. Aussi n’y a-t’il plus que ce seul
        souvenir qui me reste, de tant de services que je me suis
        efforcé de vous rendre. Mais helas! que mes yeux sont de trop
        asseurez tesmoins pour pouvoir estre démentis!</p>
        <p>Le mal de Clarinte estoit grand, mais, quand elle l’ouyt parler ainsi,
        elle se tourna de furie de son costé: Et quel tesmoignage, luy
        dit-elle, vous peuvent avoir rendu vos yeux, qui soit à mon desavantage?</p>
        <p>Et parce qu’il ne respondoit point, retenu encor du respect qu’il luy
        portoit, elle continua: Non, non, Amintor, que vostre silence n’essaye
        point de couvrir sous le voile du respect la mauvaise volonté
        que vous avez pour moy, et vous contentez de vos trahisons
        passées, sans vouloir, pour les excuser, m’accuser de vostre
        faute. Vos yeux, ny ceux de tous les hommes ensemble, ne peuvent rien
        tesmoigner à mon desavantage, et si font bien les miens, et ceux
        de plusieurs autres, contre Amintor, comme contre le plus perfide, et
        le plus ingrat qui vive. – Si j’ay jamais manqué, dit-il
        froidement, à l’honneur et à la fidelité que je
        dois à celle qui m’accuse de perfidie et d’ingratitude, je veux,
        madame, que ce moment soit le dernier de ma vie. Mais si vous me
        permettez de dire ce que vous me demandez… – Ouy, ouy,
        interrompit-elle <pb n="191"/> toute en colere, dites hardiment tout ce que
        vous sçavez, mais soyez plus veritable en vos paroles qu’en vos
        sermens. – Si estois-je resolu, respondit-il, sans le commandement que
        vous m’en faictes, de l’ensevelir dans mon tombeau, et l’emporter avec
        moy, pour m’empescher de regretter la perte de ma vie, ne l’ayant
        jamais desirée que pour avoir l’honneur de vous rendre le
        fidelle service que je vous avois voué, et qui m’a esté
        interdit depuis le temps que j’ai sceu et veu ce que vous me commandez
        de vous dire. – J’attens avec impatience, dit Clarinte, la fin de
        vostre discours, pour apres vous faire advouer que vous estes le plus
        ingrat et le plus perfide qui soit en l’univers. Ce que je vous
        tesmoigneray par vostre mesme escriture, si vous n’estes aussi
        effronté à le nier, que vous estres
        traistre et meschant au reste de vos actions.</p>
        <p>Amintor, apres s’estre teu quelque temps, reprit ainsi la parole: Puis
        que vous me le commandez, madame, et que vous m’asseurez de me dire
        aussi ce qui vous convie d’user de telles reproches et injures contre
        moy, je satisferay à vostre desir, avec protestation toutesfois
        que, si je mens en ce que je vay dire, je puisse estre puny
        rigoureusement des dieux avant que de partir de ce lieu. Mais aussi je
        vous supplie tres-humblement de vouloir mettre un peu vostre esprit en
        repos, jusques à ce que j’aye eu le loisir de le vous raconter.
        Quand vous m’avez monstré ces vers, j’ay creu que le bien
        heureux Alcyre en estoit l’auteur. Mais quand j’ay veu, dans les
        derniers, qu’il se plaignoit que ces fleurs avoient le bon heur qu’il
        desiroit, et duquel il estoit privé, j’ay change incontinent
        d’opinion, si ce n’est qu’il l’ait dit ainsi pour feindre et pour se
        deguiser, car je l’ay veu si souvent entrer de nuict dans vostre
        chambre qu’il n’a pas occasion d’en
        souhaiter plus de permission qu’il en a.</p>
        <p>- O Dieu! s’escria Clarinte, vous avez veu entrer de nuict Alcyre dans
        ma chambre? – Oui, madame, je l’ai veu, respondit-il, et ainsi Ies
        dieux me soient en aide, comme je l’ay veu de mes propres yeux. – Qui
        eust jamais creu, reprit-elle, une si meschante ame dans Amintor,
        d’oser dire une chose si fausse, et d’apeller encore les dieux pour
        tesmoins? – Je suis bien marry, madame, respondit-il, que, pour vous
        obeyr, je sois contraint de vous tenir un propos qui vous est tant
        ennuyeux. Mais soyez certaine que je l’ay veu, de sorte que je ne
        l’eusse peu voir de plus pres, si je ne fusse entré avec luy. -
        Voicy, reprit Clarinte, la <pb n="192"/> plus insigne meschanceté
        qui fut jamais inventée. Et vous, dieux, qui maintenez les
        innocens, prenez ma cause; faites veoir mon innocence et punissez ces impostures!</p>
        <p>Et puis, addressant sa parole au chevalier:</p>
        <p>II n’est plus temps, continua-t’elle, de dissimuler; je veux que cette
        meschanceté soit averée, et que le masque en soit
        osté. La vie ne m’est point chere au prix de l’honneur, et la
        mort me sera tousjours plus aggreable que cette calomnie. Et pour ce,
        Amintor, parlez clair, et me dites quand et comment vous avez veu
        entrer Alcyre en ma chambre; ou autrement je croiray que tout ce que
        vous dites n’est que vostre pure invention. – Madame, respondit-il
        froidement, Alcyre a esté celuy qui m’a desillé les yeux,
        m’ayant premierement dict, et apres, à cause de mon
        incredulité, faict veoir, les extremes faveurs qu’il
        reçoit de vous, ayant voulu, pour m’en rendre plus certain, que
        je l’aye accompagné jusques à la porte de vostre chambre.</p>
        <p>Et, sur ce discours, luy raconta par le menu tout ce qu’il avoit veu,
        et tout ce qui s’estoit passé entre Alcyre et luy, sans laisser,
        depuis le commencement jusques à la fin, chose qu’il eust veue.
        Ceste pauvre dame fut si estonnée de ce calomnieux artifice,
        qu’elle en demeura quelque temps sans pouvoir ouvrir la bouche. En fin,
        revenant en soy-mesme et ramassant ses esprits:</p>
        <p>Est-il possible, dit-elle, qu’un esprit humain soit si meschant que
        vous me racontez avoir esté Alcyre contre moy, qui ne luy en ay
        jamais donné subject? II faut bien que les dieux soyent
        infiniment plus clemens que les hommes, puisqu’ils supportent sans la
        chastier, une si grande meschanceté. Premierement, Amintor, je
        vous jure et proteste qu’il n’y a rien au monde de plus faux que cette
        imposture, et veux que les dieux ne soyent point dieux pour moy, mais
        demons, afin de me chastier de la plus cruelle punition qui fust jamais
        inventée contre parjure, s’il y a, en toute cette
        meschanceté, la moindre chose qui soit vraye. Et, en second lieu
        je vous conjure, par nostre amitié passée, et par la
        memoire des promesses que vous m’avez faites si souvent de vostre bonne
        volonté, outre l’obligation à quoy vous astraint le
        parentage qui est entre nous, de vouloir averer cette
        meschanceté de telle sorte qu’il ne vous en demeure, ny à
        autre qui en ait ouy parler, la moindre doute qu’il y puisse avoir de
        la verité. Et à cette condition, et non point autrement,
        je vous pardonne l’offence que vous m’avez faicte, de croire en moy
        <pb n="193"/> une chose tant indigne de moy. Et quoy que je le puisse faire
        avant que vous sortiez d’icy, si est-ce que je desire, pour ma
        satisfaction, que, comme Alcyre et vos yeux vous ont deceus, ce soient
        eux aussy qui vous detrompent. Vous dites qu’il vient fort souvent me
        trouver: voyez ce qu’il devient, et je m’asseure que vous trouverez
        qu’il va ailleurs.</p>
        <p>Et toutesfois, pour ne vous laisser si long temps en cette mauvaise
        opinion de moy, attendant que, par autre moyen, vous en sortiez encore
        plus clairement, je vous veux faire recognoistre qu’Alcyre, voulant
        faire ceste meschanceté, a bien eu faute de jugement à ne
        la sçavoir pas faire. Vous m’avez dit que, quand il vous
        conduisit à la porte de mon cabinet, c’estoit le jour qu’Euric
        accorda à Daphnide la grace pour ce prisonnier qu’il y avoit si
        long temps qu’elle luy demandoit. J’ay fort bonne memoire de ce
        jour-là, pour un accident qui m’arriva, et qui me l’a fait
        remarquer: c’estoit le quinziesme de la lune de mars. Or, je veux que
        vous oyiez les tesmoignages de tous ceux de ma maison, avant que j’aye
        le loisir de parler à eux, afin que vous cognoissiez que Dieu
        permet bien que l’innocence soit calomniée, mais non pas
        oppressée. Et, il faut advouer qu’en cecy il m’a voulu monstrer
        une particuliere protection, puis que, plus de huict jours auparavant,
        et plus de huict jours apres le quinziesme de la lune de mars, je ne
        couchois point à mon logis, mais en celuy de ma mere, où
        j’allois tous les soirs, à cause de quelque indisposition qui
        luy estoit survenue. – Si cela est, adjousta Amintor, la
        meschanceté est veritablemerit toute descouverte. – Vous verrez,
        dit-elle, à cette heure mesme, ce qui en est.</p>
        <p>Et à ce mot, appellant toutes ses filles, et, en la presence du
        chevalier, leur demandant en quel temps elle estoit allée
        coucher la derniere fois au logis de sa mere, et combien de nuicts elle
        y avoit demeuré, toutes respondirent de la mesme facon qu’elle
        avoit desjà dit, et verifierent de telle sorte l’imposture
        d’Alcyre qu’Amintor n’en pouvoit plus estre en doubte. Si ce chevalier
        demeura estonné, oyant le tesmoignage de tant de personnes, qui
        ne pouvoit point estre mis en doubte, vous le pouvez juger, mon pere,
        puisqu’il avoit creu si asseurement le contraire, qu’il jugeoit
        impossible qu’il en fust autrement.</p>
        <p>Et apres que toutes ses filles se furent retirées, il reprit
        ainsi la parole: II faut advouer, madame, que l’imposture d’Alcyre a
        esté grande, et que, comme telle, elle a traisné deux
        grandes <pb n="194"/> offences à sa suitte: l’une qu’il a commise
        envers moy, et l’autre, qu’il m’a fait commettre contre vous. Et parce
        que je cognois aussi bien mon erreur que sa meschanceté je
        commenceray, madame, dit-il, se jettant à genoux devant elle,
        à vous demander pardon de la mauvaise opinion que j’ay eue de
        vous, vous suppliant de considerer combien malicieusement cette ruse
        à esté inventée, et combien la vraye amour est
        ordinairement sujette à la jalousie. Et puis, quand j’auray
        obtenu le pardon que je vous demande, je sçauray pourquoy Alcyre
        m’a voulu offencer de cette sorte, et luy monstreray que je sçay
        mieux me servir de ce que je porte au costé pour descouvrir ses
        malicieuses impostures, qu’il n’a d’infidelité à trahir
        un amy, ny de malices à vouloir offencer la reputation de Clarinte.</p>
        <p>Elle qui avoit tousjours conservé, parmy ses despits plus
        violens, une fort bonne volonté pour ce chevalier, le voyant
        à genoux devant elle, le releva avec courtoisie, et, l’ayant
        fait r’asseoir, luy dit les larmes aux yeux:</p>
        <p>Encore, Amintor, que la ruse dont a usé Alcyre ait esté
        tres-grande, si est-ce que l’offence que vous m’avez faicte n’est pas
        petite, ayant creu de moy une chose à laquelle vostre jugement
        ne devoit jamais consentir, ayant eu dés si long temps tant de
        tesmoignages du contraire. Mais quand je considere l’affection que vous
        m’avez portée, sçachant bien de ne vous avoir point
        donné d’occasion de me hayr, je veux charger de toute ceste
        faute la jalousie, qui ordinairement accompagne ceux qui aiment. Et
        là, tirant cognoissance que vous ne m’avez offencée en
        cecy, sinon d’autant que vous m’aimiez, je vous veux remettre cette
        injure, à condition que vous ferez deux choses pour moy. L’une
        que, puis qu’Alcyre vient si souvent me veoir de nuict, vous le
        suyvrez, afin de sçavoir où il va, car il est
        tres-certain qu’il ne vient point icy, et vous trouverez qu’il a
        quelqu’autre assignation, laquelle je seray bien-ayse de descouvrir,
        pour luy rendre le desplaisir qu’il m’a voulu faire. Et l’autre, que
        vous me promettiez de ne vous ressentir jamais de cette offence contre
        luy, parce que je cognois bien que vostre courage vous conviera d’en
        tirer quelque sorte de raison, et c’est chose que je ne puis souffrir,
        parce que vous m’offenceriez plus qu’il n’a pas faict, d’autant que
        vous feriez sçavoir à toute la Cour ce qu’il n’a faict
        entendre qu’à vous seul; et vous sçavez combien la
        calomnie tache aisement la reputation des femmes, puis que nostre
        justification <pb n="195"/> ne peut estre qu’envers quelques particuliers,
        et les mesdisances s’espandent par toutes les oreilles.</p>
        <p>- Madame, dit Amintor, ce dernier commandement m’est bien difficile, et
        je vous supplie de considerer que, quand ce ne seroit pas pour vous
        vanger, encore suis-je obligé de faire cognoistre à cest
        imposteur que je ne suis pas personne qui souffre telles offences,
        parce que nostre reputation est si chatouilleuse, qu’encores que
        personne n’en sçache rien, toutefois, si en nous-mesmes nous
        pensons avoir souffert sans ressentiment quelque indignité, nous
        ne sommes plus dignes d’estre appellez personnes d’honneur, car la
        conscience vaut mille tesmoins.</p>
        <p>- Amintor, luy dit-elle, je veux que vous fassiez cela pour moi, et que
        vous ayez ceste consideration en vous-mesme que, si Alcyre et vous
        sçavez la tromperie qu’il vous a faicte, vous aussi et Alcyre,
        vous sçaurez sa meschanceté et sa perfidie. Et pour ce
        qui vous touche, quand vous vous souviendrez que tout chevalier est
        obligé autant à l’honneur des dames comme au sien propre,
        vous cognoistrez, Amintor, que vous devez avoir soin du mien, et que
        vous ne devez point faire action qui le puisse blesser. Je ne remets
        point devant vos yeux à quelle obligation vous peut lier
        l’affection que autrefois vous m’avez promise. Car je sçay assez
        combien maintenant elle a peu de pouvoir envers vous.</p>
        <p>- Madame, interrompit Amintor, pour vous monstrer que vous n’avez
        jamais eu plus de pouvoir sur moy que vous en avez encore, je feray ce
        que vous me commandez, mais aussi à condition que vous me direz
        quelle est la perfidie dont vous m’accusez, et si ceste invention n’est
        point venue de la mesme boutique d’Alcyre. – Je crois, dit-elle, que
        cela pourroit bien estre. Toutesfois vostre escriture, que je cognois
        fort bien, m’empesche de dire que vous soyez accusé faussement.</p>
        <p>Et lors, faisant apporter sa bourse, elle prit le papier rompu,
        qu’Alcyre luy avoit baillé, et luy en presentant une piece:
        Vous ne pouvez pas nier, dit-elle, que vous n’ayez escrit cela.</p>
        <p>Et Amintor, l’ayant considerée quelque temps: J’avoue,
        respondit-il, que c’est de mon escriture, – Or, voyons, adjousta
        Clarinte, ce que ces pieces rejointes nous dironf de la perfidie que je
        vous reproche, car je confesse que la lettre m’a esté mise
        entiere entre les mains; mais le despit que j’ay eu de me voir si
        laschement trahie de’la personne de qui je le devois estre le moins, me
        l’a fait rompre comme vous la voyez. <pb n="196"/></p>
        <p>A ce mot, sans qu’Amintor lui respondist rien, aussi estoit-il trop
        estonné, elle s’efforça de se relever un peu, et, en
        espandant les pieces sur la couverte, elle les remit aisément
        ensemble et fit lire le remerciement qu’il faisoit pour quelque extreme faveur receue.</p>
        <p>Amintor, se remettant en mémoire le temps qu’il escrivit cette
        lettre, et par quel artifice on la luy avoit tirée des mains:
        II faut advouer, dit-il, madame, qu’Alcyre est le plus fin, rusé
        et malicieux homme qui fut jamais. II est vrai que j’ay escrit cette
        lettre, que je la luy ay donnée, mais pour coppie seulement, et
        sans estre cachettée.</p>
        <p>Et, continuant son discours, luy raconta tout ce qui s’estoit veritablement passé en cet affaire.</p>
        <p>- Mais, continua-t’il, je viens de me souvenir d’une chose qui m’est
        demeurée entre les mains, qui confirmera ce que vous avez dit,
        que Dieu n’abandonne jamais l’innocence, et qui vous monstrera la
        verité de ce que je vous dis. Ce sera donc avec vostre
        permission que j’envoyeray querif une layette où j’ay mis le
        papier qu’Alcyre brouilloit, quand il feignoit de ne pouvoir venir
        à bout de satisfaire aux commandemens du roy, par lequel vous
        verrez que ce que j’ay escrit n’a esté que pour le soulager, ainsi que je disois.</p>
        <p>La volonté que Clarinte avoit de bien verifier ceste malice luy
        fit trouver à propos de voir ce papier, lequel, ayant
        esté apporté incontinent apres, tesmoigna clairement la
        verité de tout ce qu’Amintor avoit dit, qui donna un tel
        contentement à Clarinte (car elle recognut fort bien la lettre
        d’Alcyre) que, tendant la main au chevalier, et se laissant aller dans
        le lict: Je vous demande pardon, Amintor, luy dit-elle, de la mauvaise
        opinion que j’ay conceue de vous, vous protestant qu’à l’advenir
        il n’y aura jamais artifice qui me mette en doute de vostre affection.
        - Madame, respondit Amintor, en luy baisant la main, je dois marquer ce
        jour pour l’un des plus heureux de ma vie, puisque tant
        inopinément il m’a faict deux si grands biens, et lesquels je ne
        pouvois recevoir par aucun autre moyen: l’un, de m’avoir fait
        cognoistre que mes yeux m’avoient trahy, et l’autre, de vous avoir
        faict veoir que je ne suis point autre que votre fidelle serviteur. Et
        je suis tellement hors de moy de deux si bonnes rencontres, que
        j’advoue n’avoir point assez de parole
        pour en remercier, et vous et ma bonne fortune. <pb n="197"/></p>
        <p>II vouloit continuer, lorsque la survenue du roy l’en empescha, qui,
        ayant esté adverty du mal de cette belle dame, la venoit visiter
        presque tout seul, de peur que la compagnie ne lui donnast de
        l’incommodité. Et il arriva tant à l’impourvu, qu’il
        surprit les pieces de la lettre, qui estoient encore sur le lict. Quant
        à Amintor, il serra promptement les siennes; mais Clarinte fut
        si surprise de voir Euric, cependant que ce chevalier estoit aupres
        d’elle, qu’elle ne se souvint point de cacher les siennes. Si bien que
        le roy, les ayant apperceues, y mit la main si diligemment qu’elle ne
        le put jamais empescher d’en prendre toutes les pieces, et, quelque
        priere qu’elle luy fist, ne voulut en façon quelconque les luy
        rendre. Au contraire, les serrant curieusement dans son mouchoir, apres
        s’estre arresté pres d’elle fort peu de temps, se retira dans
        son cabinet, où, rapieçant la lettre, la mit toute
        d’ordre. Mais quand il vit le remerciement qu’Amintor faisoit (car il
        en recognoissoit bien l’escriture), jugez quel il devint!</p>
        <p>Tous les amans sont d’ordinaire jaloux, mais, sur tous ceux que je vis
        jamais, ce roy l’estoit infiniment, fust qu’il aymast avec plus de
        violence, ou que son courage genereux ne peust supporter que celle
        à qui il faisoit l’honneur de se donner ne se donnast
        entierement à luy seul. Et cette jalousie le porta à une
        si grande haine contre cette belle et sage dame, qu’il ne se contenta
        pas de me le dire et de monstrer la lettre d’Amintor, mais il le
        raconta à chascun; et, suivant sa passion, y augmenta de sorte,
        que toute la Cour avoit de quoy contenter sa curiosité et sa medisance.</p>
        <p>Or, voyez, mon pere, comme ce petit brouillon que l’on nomme Amour se
        plaist à se mocquer de ceux qui le servent. Je desire de rompre
        l’amitié d’Euric et de Clarinte, et, pour le faire, je me sers
        d’Alcidon. Amour, qui me veut gratifier, afin que je n’en aye point
        d’obligation à ma prudence, suscite Alcyre, qui, avec une lettre
        qui tombe, comme je vous ay dit, entre les mains du roy, fait ce que je
        recherchois. Alcyre veut oster à Clarinte un serviteur, et, par
        ses artifices, luy donner sujet de hayr ce rival, et, au contraire, la
        mauvaise satisfaction de Clarinte est cause qu’elle reçoit
        Alcidon en ses bonnes graces, et par ainsi Alcyre, au lieu d’un rival
        s’en trouve deux. Alcidon, d’autre costé, qui donne des vers
        à Clarinte pour acquerir ses bonnes graces, donne occasion
        à Amintor de rentrer en bonne intelligence avec elle et de
        cognoistre la tromperie que luy avoit faite Alcyre. Alcyre tire une
        lettre des mains d’Amintor pour le faire hayr de la belle <pb n="198"/>
        Clarinte, et cette lettre, au contraire, est cause qu’il en perd
        luy-mesme les bonnes graces. Mais ce qui fut le pis, et qui est la
        cause de mon voyage en ces contrées, voulant faire perdre un
        serviteur à Clarinte, je luy en donnay un, et me le ravis
        à moy-mesme, pour luy en faire un present. Car Alcidon, depuis
        ce temps, se donna de sorte à elle qu’il ne fut plus mien que de
        bouche, et à elle de cœur et d’ame. Volage et inconstante humeur
        des hommes! où trouveras-tu jamais
        quelque puissance assez forte pour t’arrester?</p>
        <p>Ce chevalier donc, ayant commencé par mon commandement, continua
        de sa volonté le service de cette belle dame, de telle sorte
        qu’elle se pouvoit vanter que, si je luy avois osté un
        serviteur, elle m’en avoit aussi pu ravir un autre, et avec d’autant
        plus d’avantage que, si elle aimoit Euric, ce n’estoit que par
        ambition. Mais Alcidon estoit veritablement aimé de moy, qui
        toutesfois, pour le commencement, ne ressentis pas la perte que je
        faisois, pour l’extréme contentement que je recevois de me voir
        delivrée de l’inquietude en laquelle Clarinte m’avoit retenue
        depuis quelque temps. Mais je ne jouis pas longuement de ce repos, et
        sembloit que le Ciel se plaisoit à me voir sur de semblables
        espines. Car à peine commençois-je de me resjouir de
        cette si heureuse victoire, que je me vis contrainte de reprendre les
        armes pour ne me voir opprimée par une nouvelle ennemie.</p>
        <p>Euric, qui pensoit avoir esté grandement offencé de
        Clarinte, et qui n’osoit point faire de demonstration du ressentiment
        qu’il en avoit, pour de grandes et tres-prudentes considerations, se
        resolut de la faire repentir de sa faute et la chastier par l’envie
        qu’une autre luy donneroit des faveurs qu’elle recevroit de luy, et qui
        eussent esté toutes à Clarinte seule, si Clarinte se fust
        contentée de sa seule amitié. Et, en cette resolution, au
        lieu qu’auparavant il aimoit en trois divers lieux, il se resolut de
        mettre toute son affection, ou pour le moins toutes ses faveurs, pour
        quelque temps en un seul subject.</p>
        <p>Je vous ay dit que, quand je priay Alcidon de rechercher Clarinte, il y
        avoit une autre dame, nommée Adelonde, à qui le roy
        faisoit aussi paroistre de la bonne volonté. A ce coup, pour se
        venger de Clarinte, il se donna du tout à celle-cy, et de telle
        sorte, qu’encore que sa naissance la rendist beaucoup inferieure
        à Clarinte et à moy, toutesfois, à dessein, il la
        nous preferoit de telle sorte, que j’advoue que je fus deux ou trois
        fois <pb n="199"/> pour rompre avec luy. Mais en cela Alcidon, par ses
        sages advis, me contraria tousjours, et fit en sorte que je me vainquis
        moy-mesme, et elle, et le roy aussi, par sa patience, si bien que je
        puis dire luy devoir tous les contentements que depuis j’en ay receus.</p>
        <p>Adelonde, qui se vit relevée par-dessus son esperance, haussa
        encore davantage ses pretentions, et voyant que le mary, qu’autrefois
        elle estimoit estre toute sa grandeur, estoit la cause du retardement
        qui pouvoit arriver aux effects de ses pensées, elle
        commença de desirer que bien tost il la laissast seule. Et
        quoique l’age qu’il avoit plus qu’elle fust pour le moins de deux
        siecles, si luy sembloit-il qu’il ne s’en iroit point encore assez
        promptement, et eust bien voulu que sa compagnie ne fust pas si longue
        que sa bonne complexion en ce vieil age lui faisoit juger. Mais comme
        elle avoit de l’impatience pour ce sujet, elle avoit encore moins de
        limite en ce qui estoit de l’amour que ce grand prince luy faisoit
        paroistre. Car, encore que chacun la jugeast tres-grande, si
        desiroit-elle qu’elle le fust encore davantage, et, en ce desir, il n’y
        avoit rien qu’elle ne recherchast, ni aucun artifice qui luy semblast
        ou injuste ou trop difficile.</p>
        <p>Cela fut cause que, quelques-uns luy proposant de se servir de charmes
        pour retenir l’esprit ondoyant de ce prince, elle ne les refusa point,
        au contraire s’en servit comme d’un moyen ordinaire et permis. Elle
        donna au grand Euric un bracelet de ses cheveux où des lions de
        pierrerie servoient de fermoirs. Ces lions avoient telle vertu que,
        tant qu’il les porteroit au bras, il ne pourroit aimer qu’elle.
        Peut-estre ne sembleroit-il pas tant estrange que l’amour et
        l’ambition, qui sont deux passions si puissantes, luy eussent fait
        commettre cette faute, si, s’arrestant là, elle n’y eust pas
        adjousté la seconde, qui veritablement ne proceda que de faute
        de judgement. Mais, pensant qu’il les auroit plus chers et qu’il seroit
        plus soigneux de les porter continuellement ou de ne les point donner
        à personne, elle luy dit qu’un tres-sçavant druide, et
        qui avoit un soin particulier de la conservation de sa couronne,
        sçachant combien de meschantes entreprises se tramoient contre
        sa vie et contre son estat, avoit fait ces lions sous de certaines
        constellations et avec un si grand art, que, tant qu’il les auroit au
        bras, il n’y auroit jamais entreprise de ses ennemis qui peust avoir
        effect contre luy, et qu’au contraire, toutes les fois que quelqu’un
        entreprendroit quelque chose à son prejudice, <pb n="200"/> ces
        lions l’en advertiroient en luy serrant doucement les bras avec les ongles.</p>
        <p>Mais voyez, mon pere, comme le Ciel se mocque de ceux qui recherchent
        de mauvais moyens pour parvenir à leurs intentions. Ce que cette
        belle dame avoit pris peine de recouvrer pour augmenter et se conserver
        la bonne volonté de ce grand prince, fut ce qui la luy fit
        perdre entierement. Car, aussi tost qu’il sceut qu’elle usoit de
        charmes et de magie, il crut que toute l’affection qu’il luy avoit
        portée n’estoit procedée que de la force des demons, et
        non pas de beauté ny de merite qui fust en elle, et dés
        lors en prit une si grande horreur, qu’il s’en retira plus vite qu’il
        ne s’en estoit pas affectionné; et depuis, quand il en parloit,
        il ne la nommoit plus Adelonde, mais sa Circé et sa Medée.</p>
        <p>Je vous ay fait ce discours, mon pere, non pas pour estre necessaire en
        ce qui est d’Alcidon et de moy, mais seulement pour vous faire mieux
        cognoistre quelle estoit l’humeur et quel l’esprit du grand Euric, et
        juger par là si je n’avois pas subject de me servir, pour
        conserver sa bienveillance, de toute la plus prudente finesse qu’il
        m’estoit possible, et si, en ce que j’avois ordonné à
        Alcidon, j’avois eu raison ou non.</p>
        <p>Or, ce qui reste à raconter de la vie de ce prince ne touche non
        plus à nostre differend, puisque, depuis ce jour, nous
        vesquismes comme nous faisions auparavant. Le roy revint à moy
        avec toutes les soubmissions et tous les repentirs que peut faire et
        ressentir celuy qui a regret d’avoir offensé une personne qui
        l’aime. Alcidon continua d’aimer et de servir devant mes yeux Clarinte,
        ne me rendant plus les devoirs que mon amitié envers luy pouvoit
        meriter et que sa fidelité me devoit, si toutesfois il y en
        avoit encore en luy quelque estincelle. Quant à moy, je m’allay
        demeslant le mieux qu’il m’estoit possible des entreprises que mes
        envieuses me faisoient, et conservant la bonne grace du roy avec toute
        sorte de peine et de sollicitude, pouvant dire avec verité que
        la chose qui me travailloit le plus, parmi tant de soins qu’il me
        falloit avoir, estoit le peu d’amitié que je recognoissois en ce
        volage Alcidon, qui n’avoit pas honte de servir cette dame en ma
        presence, apres m’avoir promis tant d’affection et de fidelité.</p>
        <p>Mais, mon pere, que sert-il d’allonger ce discours, puisqu’il ne reste
        à vous dire que la perte de ce grand prince? Mais à quoy
        la raconter, sinon pour me reblesser d’une nouvelle playe sur une
        <pb n="201"/> blesseure qui ne guerira jamais qu’apres mon trespas? Et
        toutesfois il faut que je vous la die, puisque je dois cela pour le
        moins à la memoire du plus grand et du plus genereux prince qui
        commanda jamais dans la Gaule.</p>
        <p>Sçachez donc, sage Adamas, que le grand Euric ayant
        esprouvé l’amitié de Clarinte n’estre pas asseurée
        et celle d’Adelonde toute pleine d’artifice, il jugea que la mienne
        seule estoit digne de luy, puisque, n’ayant pas pu soupçonner
        que j’aimasse autre personne que luy, si ce n’est Alcidon, il m’en
        voyoit si retirée qu’il ne pouvoit en concevoir aucune jalousie.
        Et repassant par sa memoire toutes mes actions, et avec combien de
        modestie j’avois supporté ses diverses affections et ses
        esloignemens, et avec combien de douceur je l’avois receu quand il
        estoit revenu vers moy, faisant apres comparaison de l’honneur de
        toutes les autres avec la mienne (je laisse à part celle de la
        beauté, puis qu’il luy plaisoit de donner ce nom à ce
        qu’il voyoit en mon visage), il en fit la resolution que j’avois
        desirée et recherchée avec tant de patience et de
        sollicitude, je veux dire qu’il declara qu’il me vouloit espouser, et
        me faire à l’avenir royne aussi bien de ses estats, que je
        l’estois, il y avoit long-temps, et de son cœur et de son affection.
        Jugez, mon pere, si j’avois occasion d’estre contente, et tous ceux qui
        m’appartenoient aussi. Helas! j’esprouvay bien alors que le Ciel ne
        nous donne jamais un grand bien pour long temps; car ne voilà
        pas que, parmy les preparatifs de noces et entre les resjouissances et
        les contentemens, un parricide (tel peut-on bien appeller celuy qui tue
        le pere du peuple), poussé de l’esprit le plus malin d’enfer, me
        le vint ravir, je puis dire d’entre les bras, d’un coup qu’il luy donna
        en trahison dans le cœur.</p>
        <p>O dieux! comment suportez-vous une si effroyable meschanceté
        sans la punir, et comment n’ensevelissez-vous dans le profond des
        abismes ce monstre, afin de faire horreur aux meschans ses semblables,
        si toutesfois il y en peut avoir quelque autre aussi desnaturé
        et aussi parfaictement meschant parmy les hommes? Vous pouvez penser
        quelle je devins, lorsque cette nouvelle me fut apportée par les
        clameurs de tout le peuple. Quant à moy, il me seroit impossible
        de le pouvoir redire, car je perdis non seulement l’usage de la raison,
        mais celuy aussi du sentiment, si long temps que chacun me tenoit pour
        morte. O bien heureuse, si j’eusse peu clorre ma journée avec la
        sienne, et <pb n="202"/> enterrer avec luy aussi bien tous mes ennuys, que
        tous mes contentemens l’ont suivy dans le tombeau!</p>
        <p>A ces dernieres paroles, les larmes l’empescherent quelque temps de
        pouvoir parler, et donnerent assez de cognoissance du ressentiment
        qu’elle avoit encores de cette grande perte. Mais, s’estant
        essuyé les yeux et ayant repris un peu ses esprits, elle
        continua de ceste sorte:</p>
        <p>Pardonnez, s’il vous plaist, mon pere, à cette foiblesse de
        femme, et qui peut-estre seroit excusable en un esprit plus fort que le
        mien, si les causes en estoient aussi bien recognues qu’elles sont
        vivement et justement ressenties de moy. Et me permettez qu’encores
        pour un peu de soulagement, je vous die des vers qui furent faits en ce
        temps-là sur ce sujet, parce qu’encores que ce soit un foible
        remede, toutesfois il me semble que, de se plaindre de son mal, cela
        donne quelque espece d’allegement. Ils sont tels:</p>
    </div>
    <div class="contentci">
        <milestone type="space"/>
        <head type="chapitre">SONNET</head>
        <h3>Sur la mort du grand Euric.</h3>
        <milestone type="space"/>
        <p>Quand enfin des guerriers celuy qui tout dispose</p>
        <p>Voulut qu’en son midi se couchast le soleil,</p>
        <p>Et que jamais depuis l’on n’en vist le resveil,</p>
        <p>(Ainsi disoit Daphnide au cercueil qu’elle arrose),</p>
        <milestone type="space"/>
        <p>Puisqu’icy, mon soleil, ta lumiere est enclose,</p>
        <p>Puisque c’est pour tousjours qu’on se cache à mon œil,</p>
        <p>Reçois ces tristes vœux que, tesmoins de mon dueil,</p>
        <p>Je ne rompray jamais qu’en toy je ne repose;</p>
        <milestone type="space"/>
        <p>Les pleurs qui de mes yeux voileront le flambeau,</p>
        <p>Les plaisirs que j’enterre en ton mesme tombeau,</p>
        <p>Les desirs estouffez dont fut mon ame atteinte,</p>
        <milestone type="space"/>
        <p>L’amour qu’en un regret je change pour tousjours,</p>
        <p>Tesmoigneront en moy, de nos pures amours,</p>
        <p>L’ardeur vive à jamais, estant la flame esteinte. <pb n="203"/></p>
        <milestone type="space"/>
    </div>
    <div class="contentl">
        <p>Or, mon pere, continua Daphnide, pour laisser ces tristes
        ressouvenirs qui ne peuvent que vous estre ennuyeux, et pour reprendre le sujet que
        j’avois commencé, je vous diray que, cependant que j’estois
        toute en pleurs et que je ne pouvois trouver ny repos ny consolation en
        mon ame, ne voilà pas ce cruel (il faut que je donne ce nom
        à Alcidon), ne le voilà pas, dis-je, qui, pour surcharge
        de peine, laisse tout à coup sa Clarinte, et s’en revient aussi
        effrontément vers moy, comme si jamais il ne s’estoit
        donné à autre personne! J’avoue que je demeuray
        estonnée de le voir, sans rougir, me parler avec la mesme
        confidence et avec les mesmes paroles qu’auparavant. Mais je fus encore
        plus offencée, me semblant que c’estoit bien abuser de ma
        bonté, apres m’avoir si mal-traictée (car il n’y a rien
        qui offence plus une femme que de la quitter pour en aimer une autre),
        de le voir revenir si effrontément vers moy, et, sans me
        demander pardon de l’outrage qu’il m’avoit faite, me parler de son
        amour et de sa passion. Je supportay deux ou trois fois ses discours
        sans luy respondre. Je croy qu’il attribuoit ce silence à la
        grande douleur que je devois ressentir pour la perte que je venois de faire.</p>
        <p>Mais enfin, voyant qu’il continuoit, la patience m’eschappa; je fus
        contrainte de luy dire: Cessez, je vous supplie, Alcidon, de me tenir
        ces langages, qui ne sont plus de saison entre nous. Si, par le
        passé, ils nous ont esté permis, maintenant que nous
        sommes, et vous et moy, si changez de ce que nous soulions estre, il
        n’y a pas apparence de les continuer.</p>
        <p>II me vouloit respondre, mais l’empeschant avec une main que je luy mis
        contre la bouche, je continuay: Ouy, Alcidon, nous sommes changez, et
        vous et moy. Moy, parce qu’autrefois j’ay creu que vous n’aimiez qu’une
        seule Daphnide, et maintenant je sçay asseurément le
        contraire. Et vous, parce qu’autrefois vous estiez tout à moy,
        et maintenant c’est la belle Clarinte qui vous a possedé. Mais
        qu’elle jouysse paisiblement de cette acquisition. Je vous promets,
        Alcidon, que, tant s’en faut que je la luy debatte, je prieray le Ciel
        qu’il la luy continue mille siecles.</p>
        <p>Alcidon monstra bien un grand estonnement, et de se vouloir justifier
        envers moy de ce que je l’accusois. Mais, estant si certaine de la
        verité, et ses paroles et ses discours m’esmouvoient plus tost
        au despit qu’à l’amour. Depuis (car alors, voyant qu’il ne
        cessoit de parler, je le laissay tout en colere) il fit en sorte qu’un
        <pb n="204"/> matin il me surprit que je n’estois point encore du tout
        habillée, et que, de fortune, il n’y avoit dans la chambre que
        Carlis et Stiliane, qui sont, mon pere, ces deux belles filles que vous
        voyez. Et parce qu’elles estoient fort familieres avec nous, et que
        mesme elles s’estoient apperceues de ce qui s’estoit passé du
        temps qu’Euric vivoit, ny luy ni moy ne nous cachions guere d’elles. II
        se met d’abord à genoux, proteste qu’il ne s’en levera jamais si
        je ne luy promets de l’escouter patiemment en ses justifications, et
        qu’apres il veut bien que j’ordonne, et de sa vie, et de son
        contentement, tout ce qu’il me plaira.</p>
        <p>Moy, qui estois desjà assez tourmentée de mon malheur, je
        n’avois guere d’envie d’adjouster à mes desplaisirs les
        importunitez que je prevoyois; et, opiniastre en ceste resolution, je
        ne voulois point l’escouter, sçachant assez que les hommes
        d’esprit ne manquent jamais de paroles, quand ils veulent persuader ce
        qu’ils desirent, et mesme Alcidon, duquel je n’ignorois ny le bel
        es’prit, ny la grace. Et je craignois que je ne tournasse à
        m’embarrasser de bonne volonté avec une personne qui m’avoit si
        indignement quittée pour une autre. Enfin, et Carlis et
        Stiliane, oyans nostre dispute, me dirent que le juge estoit injuste,
        qui condamnoit la partie sans l’ouyr. II est vray, leur respondis-je,
        mes cheres amies, mais si vous aviez espreuvé comme moy combien
        sont puissans les discours de celuy que vous voulez que j’escoute, vous
        me conseilleriez de leur fermer l’oreille, mieux que ne fait le serpent
        à ceux de l’enchanteur. Toutesfois, puis que vous l’ordonnez
        ainsi, je veux donc que vous soyez obligées à m’assister
        en tout ce qui m’en peut advenir.</p>
        <p>Et, me l’ayant toutes deux promis, il se releva et nous nous assismes
        sur le pied de mon lict, où il parla tant, et se sceut si bien
        excuser que, non point contre mon opinion, car je me doutois bien qu’il
        les gaigneroit, elles furent presque tout à fait pour luy. Et
        parce que je sçavois assez que ce n’estoient que des propos bien
        arrangez et des excuses bien fardées, mais sans aucune
        verité, je resistay de sorte qu’en fin nous resolusmes de
        recourir à l’oracle. II nous respondit ainsi:</p>
    </div>
    <div class="contentci">
        <milestone type="space"/>
        <p>Pour sortir de tant de peine,</p>
        <p>Dedans les forests, un jour,</p>
        <p>Vous pourrez voir la fontaine</p>
        <p>De la Verité d’Amour. <pb n="205"/></p>
        <milestone type="space"/>
    </div>
    <div class="contentl">
        <p>Cette response, assez obscure pour nous, qui n’avions
        guere de cognoissance de cette contrée, et point du tout de la fontaine
        de la Verité d’Amour, nous mit en peine. Et parce qu’Alcidon
        vouloit, pour mieux dissimuler, me monstrer un tres-grand desir de me
        faire voir la verité de son affection, il s’enquit de tant de
        costez, qu’en fin il apprit des nouvelles de cette fontaine, et ne nous
        laissa jamais en paix qu’il ne nous eust fait resoudre à ce
        voyage. Je vous advoueray bien, mon pere, que son importunité
        peust beaucoup pour m’y disposer, mais l’une des principales raisons
        qui me le fit faire fut pour esloigner, pour quelque temps, les lieux
        où je pouvois avoir de si cuisans regrets de la perte que
        j’avois faite, me semblant que, quand j’en serois loing, je n’en aurois
        pas les ressouvenirs si vifs, ny si pressans.</p>
        <p>Et à cela s’adjousta encores la curiosité de voir s’il
        estoit vray que cette contrée fust si heureuse, ou plus tost
        ceux qui y habitent, comme, alors que je m’en enquis, l’on me voulut
        faire entendre. Car l’on me disoit des merveilles de la beauté
        du lieu, de la douceur de l’air, de la quantité des rivieres, et
        du bien qu’elles rapportoient, soit à la felicité des
        campagnes, soit à l’abondance des poissons. Mais, quand on me
        racontoit la douce vie des bergers et bergeres de Loire, de Furant,
        d’Argent et de Serant, mais sur tous de Lignon, je demeurois ravie et
        estonnée que toute l’Europe ne vinst habiter en Forest, ou que
        la Forest ne s’estendist par toute l’Europe. Pour sçavoir donc
        si cette renommée estoit veritable, je consentis à ce
        voyage. Et parce que nous sceusmes que presque tous y alloient vestus
        en facon de bergers et bergeres, et aussi ne desirant pas estre
        recogneue, nous nous desguisasmes de la sorte que vous nous voyez, nous
        semblant qu’il estoit plus à propos, tant pour ces raisons que
        pour n’estre point obligées à traisner une plus grande
        suitte de personnes apres nous.</p>
        <p>Vous avez ouy, mon pere, non seulement nostre vie passée, et
        nostre differend, mais encores le sujet de nostre voyage et de nostre
        deguisement. II ne reste maintenant sinon que, suivant vostre prudence
        ordinaire, vous nous donniez, et les addresses pour voir cette
        fontaine, et les conseils desquels vous avez accoustumé de
        consoler ceux qui vous les demandent, et qui en ont besoin comme nous.</p>
        <p>Ainsi finit la belle Daphnide, laissant Adamas extremement satisfait, et de sa prudence, et de son bel esprit.</p>
        <p>Et, parce qu’il vid qu’elle attendoit sa response, apres s’estre
        <pb n="206"/> r’assis dans sa chaire, et avoir quelque temps pensé
        à ce qu’il avoit à luy dire, il luy parla de cette sorte
        : Qui est celuy, madame, qui n’a ouy parler du grand Euric, et qui,
        parmy les merveilles de sa vie, n’a admiré la puissance que la
        beauté de Daphnide a eue sur son ame? Je croy que le Gange et
        le Tyle en ont ouy si souvent discourir, que vos noms y sont aussi
        cogneus que parmy les Gaules. Mais j’avoue que la presence, qui a
        accoustumé de diminuer l’opinion que la renommée nous
        donne des choses absentes, me fait voir que celle de la beauté
        et du merite de la belle Daphnide est beaucoup moindre que la
        verité. Je loue Dieu que ma maison ait esté
        honorée de vous recevoir, mais plus encores que je sois si
        heureux que de vous pouvoir rendre quelque service. Car, et c’est sans
        flatterie que je le dis, je n’eus jamais plus d’affection au service
        d’Amasis et de Galathée que j’en ay pour vous et pour Alcidon,
        et j’estimeray le jour heureux, qui me fera naistre le moyen de vous
        faire voir par effect la verité de ce que je dis.</p>
        <p>Et quant à ce que vous me demandez, que je vous conseille sur la
        response de l’oracle, je ne vous puis dire à ceste heure autre
        chose, sinon que, pour la fontaine que vous cherchez, il est impossible
        que vous en receviez le benefice qu’il semble de vous promettre, qu’il
        n’arrive pour le moins de grandes choses. Car, madame, il faut que vous
        sçachiez que ceste fontaine, comme je vous ay dit, est
        veritablement en ce pays, et non pas fort loing de ceste maison. Mais
        il y a quelque temps qu’à cause de Clidaman et de Guyemants, un
        sçavant druide l’enchanta et y mit des gardes qu’il est
        impossible de forcer, tant parce que ce sont des animaux qui
        naturellement ne peuvent estre surmontez qu’avec une tres-grande peine
        et un tres-grand peril, que d’autant qu’ils y sont retenus par
        enchantemens. Et comme je vous en ay desjà discouru, tels
        charmes ne peuvent estre deffaits que par le sang et la mort du plus
        fidele amant et de la plus fidelle amante qui se puissent trouver.</p>
        <p>- Et quels sont ces animaux? interrompit Alcidon. Car s’il ne faut que
        mettre la vie pour tesmoigner à ceste belle dame que
        veritablement je l’aime et l’ay tousjours aimée, je suis prest
        à la donner de bon cœur.</p>
        <p>- Si vous trouviez, dit en sousriant le druide, comme je vous ay dit
        une autre fois, aussi bien la fidelle amante, que vous estes
        disposée à faire le personnage du fidelle amant,
        peut-estre pourriez-vous, avec la perte de vostre vie, donner la vue de
        cette fon- <pb n="207"/> taine à la belle Daphnide. Mais je croy que
        mal-aisément pourrez-vous rencontrer qui vous vueille vous y
        tenir compagnie. Et cela n’estant pas, laissez ce dessein, et
        asseurez-vous, sur ma parole qu’il n’y a force ny addresse humaine qui
        en puisse venir à bout par autre moyen que par celuy qui a
        esté ordonné en faisant le sort. II y a deux lyons, les
        plus grands et les plus furieux qui ayent jamais esté veus, et
        deux licornes, les plus hardies et les plus agiles qu’on
        sçauroit voir. Ces quatre animaux sont de telle sorte
        opiniastres à garder ce qui leur a esté donné en
        charge, que jamais ils n’abandonnent l’entrée de la caverne
        où est cette fontaine, si ce n’est que l’un des lyons va
        quelquefois chercher à manger dans la forest voisine pour tous
        deux; car, pour les licornes, elles se paissent d’herbes et de
        fueilles, comme les chevaux ou les cerfs. Et c’est une chose estrange
        que ces animaux, quoy que tres-furieux de leur naturel, ne font
        toutesfois mal à personne qui ne recherche point l’entrée
        de la fontaine, de sorte que les petits bergers ne s’en estonnent non
        plus que si c’estoient des chiens. Mais quand l’on fait semblant
        d’approcher un certain pilier, qui est planté assez pres de
        l’entrée, vous voyez ces lyons se herisser, grincer les dents,
        estinceler des yeux, et se fouetter de leurs queues, et les licornes
        frapper la terre du pied, baisser leurs testes comme soldats qui
        presentent leurs piques, et si furieusement qu’il
        n’y a personne qui ne s’en effraye.</p>
        <p>II ne faut donc point penser à la force. Mais, d’autant que je
        sçay bien que le grand Tautates n’est point menteur, et que, par
        son oracle, il vous a respondu que vous pourriez voir un jour dans les
        Forests la fontaine de la Verité d’Amour, il est bien à
        propos, ce me semble, que nous discourions un peu sur ce sujet. Car ses
        oracles ne sont jamais faux, mais bien souvent l’interpretation est
        celle qui nous trompe, parce que quelquefois il les faut entendre selon
        la parole pure et nette, et d’autres fois allegoriquement. Pour venir
        maintenant à l’intelligence de celuy qui vous a esté
        donné, pour le prendre selon la parole, j’espererois que bien
        tost l’enchantement de la fontaine pourroit estre desfait, si ce
        n’estoit que ce mot: un jour, me semble parler d’une chose qui est
        encore bien esloignée. Car c’est ainsi que nous avons
        accoustumé de dire, quand nous souhaittons de voir quelquefois
        arriver ce qui nous semble trop long à venir. Et cette
        consideration me fait dire que peut-estre l’oracle doit estre entendu
        de l’autre sorte, laquelle j’expliquerois ainsi: <pb n="208"/></p>
        <p>La proprieté de la fontaine de la Verité d’Amour est de
        faire voir si veritablement l’on aime. Donc, toutes les choses qui nous
        peuvent faire voir la mesme chose, peuvent estre avec raison dites,
        pour ce particulier-là, la fontaine de la Verité d’Amour,
        c’est-à-dire faisant le mesme effect que feroit ceste fontaine.
        Le temps, les services et la perseverance le peuvent faire. II s’ensuit
        donc que le temps, les services et la perseverance sont ceste fontaine
        de laquelle nous parlons. Et ce qui me fait plus arrester en ceste
        opinion, c’est ce mot: un jour. Car cela dénote une longueur de
        temps qui apporte les occasions de faire service
        et donne le loisir de montrer la perseverance.</p>
        <p>De dire pourquoy l’oracle, parlant par allegorie, a plus tost
        particularisé le Forests que la province des Romains, puisque
        là, aussi bien qu’icy, le temps pourroit faire ces mesmes
        effects, il sera peut-estre bien mal-aysé d’en dire la raison.
        Et toutesfois, puisqu’aux oracles, qui sont les paroles des dieux, il
        faut croire qu’il n’y a rien de supperflu ny de deffaillant, je
        penserois que ceste contrée eust esté esleue pour deux
        occasions. L’une, pour vous esloigner d’un lieu où vostre
        qualité, vos affaires et ceux de vos amis et parens vous
        pourroient tellement distraire, que la moindre partie de ce temps, qui
        doit estre employé à vous faire avoir cette cognoissance,
        seroit celle qui vous resteroit pour vous en servir en ce que l’oracle
        commande, au lieu qu’estans icy libres et sans contrainte, tout le
        temps sera vostre. L’autre, et que je croy estre la plus veritable,
        c’est que le Ciel, qui monstre de vouloir vostre contentement, vous
        ordonne le sejour de ceste contrée pour quelque temps, afin que,
        par la conversation ordinaire de ces sinceres bergers et bergeres, vous
        recognoissiez mieux la sincerité de l’affection qu’Alcidon vous
        porte, ou que, s’il est autrement, la fausseté et la
        dissimulation en soit tant plus tôt et tant plus aisément
        descouverte. Car il n’y a rien qui fasse mieux paroistre la blancheur
        qu’en luy opposant quelque chose de bien noir.</p>
        <p>Je conclus donc: que ce soit d’une sorte ou de l’autre que l’oracle
        doive estre entendu, vous devez demeurer quelque temps en ceste
        contrée, tant pour voir si l’enchantement cessera, que pour
        avoir le loisir de recognoistre la verité de l’affection
        d’Alcidon, auquel cependant je donne toute sorte de bonne esperance,
        car il faut croire que les dieux sont comme les mires; qui ne
        s’amusent point à donner des remedes aux maladies incurables. Je
        veux <pb n="209"/> dire que, s’ils eussent recogneu que la colere de
        Daphnide eust deu estre perpetuelle, ils ne luy eussent pas proposé ce remede.</p>
        <p>Ainsi finit son discours le sage druide. Et parce que Daphnide faisoit
        paroistre de se vouloir lever, Adamas en fit de mesme. Mais Alcidon le
        retint, qui le supplia de faire r’asseoir Daphnide, afin qu’il peust,
        en sa presence, luy dire quelque chose qui luy estoit de tres-grande
        importance. Et lors, quoyque presque par force, le druide l’ayant
        arrestée, Alcidon reprit la parole de cette sorte:</p>
        <p>Celuy, mon pere, qui, pour monstrer que son espée estoit plus
        aigue que toutes les choses qui se pouvoient imaginer, respondit
        qu’elle l’estoit encore plus que la calomnie, nous vouloit faire
        entendre qu’il n’y a rien qui perce et l’ame et le cœur avec une plus
        profonde blesseure. Et veritablement je l’ai ressenty plusieurs fois,
        puisqu’il plaist ainsi à ma fortune et à cette belle.
        Mais il y a long temps que l’outrage ne m’en a esté si cuisant
        qu’il l’est à ce coup, tant pour cognoistre qu’elle continue
        cette mauvaise opinion qu’elle a conceue de moy, que pour me voir
        blasmer devant une personne telle que le sage Adamas. Et parce que je
        sçay bien qu’un blasme qui n’est point verifié tient lieu
        de verité, et que j’aimerois mieux la mort que la voir vivre
        avec cette opinion, je vous supplie, madame, de me permettre que je
        puisse dire en ma deffence ce que chascun est obligé pour la verité.</p>
        <p>Et parce que le druide luy respondit qu’il estoit raisonnable, et que
        mesme c’estoit commencer d’employer le temps ainsi qu’il sembloit que
        l’oracle l’avoit ordonné, il continua de cette sorte:</p>
        <p>Cette belle dame a pris la peine de vous raconter, mon pere, assez au
        long la suitte de ma miserable fortune, et j’avoue qu’elle a dit la
        verité en tout ce qui est de mes actions, sinon lorsqu’elle a
        voulu faire quelque jugement. Mais alors elle me permettra de dire
        qu’elle a bien faict paroistre que l’œil ne peut voir quelque chose
        d’autre couleur que de celle qu’est le milieu par lequel passe sa veue.
        Car, ayant l’esprit preoccupé, ou de l’amour du roy, ou de
        l’ambition, elle ne pouvoit juger que de la mesme sorte. Et par ainsi
        toutes les choses qu’elle voyoit en moy luy sembloient telles qu’elle
        les voyoit en elle. Helas! Daphnide, que c’est bien avec regret que je
        vous fais cette reproche, et que je voudrois bien la pouvoir rendre
        fausse avec mon sang et avec ma vie! Mais, et par les effects, et par
        les paroles, vous ne l’avez tesmoignée que trop veritable. Quand
        vous me commandastes avec <pb n="210"/> tant de protestations d’amitié
        de rechercher Clarinte, quelles furent les promesses que vous me fistes?</p>
        <p>Vous les avez ouyes, mon pere, car elle les a fidelement
        rapportées, et les raisons aussi pour lesquelles elle jugeoit
        qu’il estoit necessaire que je recherchasse Clarinte. Et toutesfois je
        ne laisseray de les retoucher, pour vous en rafraischir la memoire. Si
        l’on me ruine, dit-elle, aupres d’Euric, vous le serez de mesme, parce
        que notre fortune est conjointe ensemble. Mais de quelle ruine me
        menace-t’elle? De m’esloigner de la Cour avec elle! Si Clarinte,
        dit-elle, vient à bout de ses desseins, jugez comme elle nous
        esloignera de la Cour! Et quoy! Daphnide, est-il possible que, de
        passer le reste de vos jours avec une personne qui vous aime, et qui
        vous aime comme je fais, soit un supplice tant insupportable que vous
        le dites? Ah! que si vos paroles n’eussent pas esté plus
        artificieuses que veritables, et que l’amour eust eu autant de pouvoir
        sur vous que l’ambition, vous ne m’eussiez jamais ordonné de
        rechercher celle qui ne s’efforçoit de ruiner que cette
        sacrée ambition, qui est cause de tous mes desplaisirs. Au
        contraire, vous eussiez embrassé, pleine de contentement. cette
        occasion qui nous eust redonnés a nous-mesmes, et qui nous eust
        fait vivre ensemble à longues années.</p>
        <p>Mais je vous supplie, mon pere, voyez la plaisante excuse pour
        m’esloigner d’elle: Vous n’estes point ignorant, dit-elle, de combien
        de graces le Ciel et la nature vous ont relevé par-dessus le
        reste des hommes. Si vous recherchez Clarinte, elle en ressentira les
        effects, et, soudain, mesprisant Euric et toute son ambition, elle se
        donnera toute à vous! O Amour! ne me dois-tu pas la vengeance
        de cette trompeuse flaterie? Elle me veut persuader que Clarinte
        quittera cette mesme ambition, qui est cause que Daphnide me rejette et
        me donne à une autre. Mais pourquoy peut-on penser qu’elle me
        vueille ainsi esloigner d’elle? Est-ce pour quelque haine qu’elle me
        porta, ou pour quelque importunité que je luy rendis?
        Nullement, mais par la seule raison qu’elle-mesme allegue: Euric,
        dit-elle, voyant que vous la recherchez et qu’elle le souffre, la
        desdaignera et s’en retirera.</p>
        <p>Voilà, mon pere, le seul subject de toute cette longue et
        artificieuse harangue. Elle pense que le roy ne l’aimera point tant
        qu’elle souhaitte, ou peut-estre qu’il se faschera, s’il n’est
        entierement asseuré que je ne pense plus en elle. Et
        voilà qu’elle me veut donner à Clarinte, afin qu’il s’en
        aperçoive tant plus tost. <pb n="211"/> Eh bien! je ne plains pas,
        ny le temps que j’y ay employé, ny les soins et la peine que
        j’en ay eus, puisque ç’a esté en luy obeyssant.</p>
        <p>Mais, mon Dieu! n’ay-je pas sujet de me douloir qu’elle m’ait deceu
        par ses discours pour m’esloigner d’elle, qu’elle m’ait abusé de
        promesses pour m’y arrester, et, qu’à mon retour elle m’ait
        accusé de la faute qu’elle a faite? – Je vous jure, dit-elle,
        devant le Dieu qui punit les faux sermens, que toute la peine que vous
        employerez à la recherche de Clarinte sera mise par moy sur mon
        conte, et que ce sera moy qui vous en payeray. – Est-il possible,
        Daphnide, que-vous ayez proféré ces paroles et que
        maintenant vous vous plaigniez de la recherche que j’ay faite avec tant
        de soins à cette Clarinte, puis que vous les deviez mettre sur
        vostre conte, et que c’estoit vous qui m’en deviez payer? N’avois-je
        pas raison de rendre le conte de mes services le plus grand qu’il
        m’estoit possible? – Mais, me direz-vous, lorsqu’Euric en perdit la
        fantaisie, vous ne deviez plus vous y arrester, car ne
        sçavez-vous pas que l’occasion se changeant doit aussy
        diversifier les entreprises? – J’avoue, madame, que l’effet cesse
        lorsque cesse sa cause; mais puis que le roy s’estoit distrait de
        l’amitié qu’il portoit à Clarinte pour la recherche qu’il
        recogneut que je luy faisois, si j’eusse laissé cette recherche,
        pourquoy ne peut-on pas juger avec raison que peut-estre il eust
        renouvelé ceste amitié, et ceste derniere faute eust
        été pire que la premiere. Mais, belle Daphnide, si vous
        aviez volonté que je revinsse, que ne me le commandiez-vous?
        Pouviez-vous croire de n’avoir une entiere puissance sur moy, puis que
        vous en aviez fait des preuves si signalées?</p>
        <p>Mais voicy une plaisante accusation: Soudain, dit-elle, qu’Euric est
        mort, le voilà qui laisse sa Clarinte, et, sans me demander
        pardon, s’en vient aussi effrontément à moy comme si
        jamais il ne s’estoit donné à personne. Qu’est-ce que
        desormais il te faut faire, infortuné Alcidon, pour rendre
        tesmoignage de ta fidelité, puis que ce qui en doit rendre plus
        de preuve est prins pour asseurance du contraire? Je sers Clarinte par
        commandement et contre ma volonté, et seulement, comme disoit
        Daphnide, par raison d’Estat, afin qu’Euric s’en degouste; et l’on
        trouve estrange qu’Euric estant mort, meure aussi en mesme temps ceste
        feinte recherche, et que je l’enterre dans le mesme tombeau! Et si
        j’eusse fait autrement, n’eussé-je pas fait paroistre que j’y
        avois quelqu’autre dessein? <pb n="212"/></p>
        <p>Mais il faloit, dit-elle, me demander pardon, avant que retourner
        à vivre comme de coustume avec moy. – Bon Dieu! est-il possible
        que celle qui m’a promis des paiemens et des recompenses pour faire ce
        qu’elle m’a commandé, vueille qu’au lieu du loyer, je luy
        demande des pardons? Et de quoy, madame, vous plaist-il que je le vous
        demande? – De ce que vous avez servy, direz-vous, Clarinte. – Mais
        vous me l’avez commandé, et commandez encore, avec promesse de
        rescompense. -Mais pourquoy, me direz-vous, avez-vous si long temps
        continué? – Mais pourquoy, madame, n’eussé-je pas
        continué si long temps, puis que j’attendois tousjours vos
        commandemens? Ne pourroit-on pas faire cette mesme reproche au
        forçat qui est attaché dans la galere, et de qui la
        liberté despend de la volonté d’autruy? Et si l’on luy
        demandoit: Pourquoi as-tu demeuré si long-temps en cette
        captivité? n’auroit-il pas raison de dire: Mais pourquoy m’y
        avez-vous laissé si long-temps?</p>
        <p>Vous dites que vous sçaviez bien que j’avois aimé
        Clarinte et taschez de r’apporter quelque particularité. Et si
        cela est, et que cette affection vous despleust, pourquoy me
        commandiez-vous de la servir? N’est-ce pas pour montrer que
        l’ambition, en vous, avoit plus de pouvoir que l’amour? Et
        n’avouerez-vous pas que, puis que, comme vous dites, j’en faisois
        difficulté, l’amour estoit plus fort en moy que vostre ambition
        ? Car toutes les raisons que vous m’allegastes pour m’esloigner de vous
        n’estoient qu’en faveur de cette execrable ambition; et si l’amour que
        vous dites que je portois à Clarinte avoit quelque force en moy,
        pourquoy fis-je tous les refus de la servir qui me furent possibles?
        Et pourquoy, aussi tost que le pretexte, que vous aviez pris, d’Euric,
        fut perdu par sa mort, laissay-je cette Clarinte que vous me reprochez
        ? Quelle occasion en avois-je plus grande apres la mort d’Euric, si ce
        n’estoit celle, que j’ay veritablement alleguée, de ma seule
        affection? Si Clarinte m’avoit plus mal-traitté que de coustume
        ; si elle avoit fait quelque nouvelle eslection, ou qu’il y eust eu
        quelque mauvais menage entr’elle et moy, il y auroit quelque sujet de
        soupçonner que ce fust pour cela que je fusse revenu vers vous.
        Mais puis qu’elle ne m’en avoit point donné de subject, que
        pouvez-vous penser,qui me l’ait fait quitter, que la seule affection
        que j’ai conservée inviolable pour vous?</p>
        <p>Mais, mon pere, peut-estre que vous me pourriez demander <pb n="212"/>
        aussi pourquoy la belle Daphnide, qui m’avoit autrefois fait paroistre
        tant de bonne volonté, et avant, et durant l’amitié
        d’Euric, mesmes au peril de toute sa fortune, auroit, apres la mort de
        ce prince, changé cette volonté envers moy, et ne
        m’auroit pas voulu reçevoir. Car il n’y a pas apparence qu’une
        dame si accomplie et si pleine de jugement change ainsi d’humeur sans
        occasion; de sorte qu’il y apparence qu’elle ait recogneu en moy ceste
        faute de laquelle elle m’accuse. Nullement, mon pere. Mais en voicy la
        raison, et ses paroles mesmes nous l’ont descouverte: il est vray
        qu’au commencement elle a aimé ce prince par ambition, et, comme
        elle disoit, par raison d’Estat. Mais faut-il trouver estrange si l’on
        se brusle, quand on met le doigt dans le feu? II faudroit plus tost
        s’estonner si l’on ne se brusloit pas, car ce seroit contre nature. Le
        grand Euric estoit veritablement un prince si accompagné de
        toutes les graces qui peuvent faire aimer, que cette belle dame peu
        à peu en fut esprise sans y penser, et, au lieu de l’aimer comme
        elle disoit, elle raima comme il meritoit. Et pour montrer que je dis
        vray, voyez, mon pere, quels desplaisirs furent ceux qu’elle eut de sa
        perte, quels ressentimens en a-t’elle conservez jusques icy! Qui ne
        jugera que ce sont des effects d’une veritable et tres-ardante
        affection? Je ne les veux pas remarquer par le menu, car ce n’est que
        rendre ma playe plus profonde. Mais elle me permettra bien de vous dire
        des vers qu’elle fit quelque temps apres, lors, comme je crois, que je
        la recherchois avec trop d’importunité.</p>
        <p>Ils sont tels:</p>
    </div>
    <div class="contentci">
        <milestone type="space"/>
        <head type="chapitre">PLAINTE DE DAPHNIDE</head>
        <head type="chapitre">SUR LA MORT D’EURIC</head>
        <head type="chapitre">STANCES</head>
        <milestone type="space"/>
        <h4>I</h4>
        <milestone type="space"/>
        <p>Que te sert-il, Amour, de resveiller mon ame?</p>
        <p>Ne croy point que mon cœur puisse estre reschauffé;</p>
        <p>Le feu de ses desirs fut alors estouffé,</p>
        <p>Quand la mort insensible en esteignit la flamme <pb n="214"/></p>
        <milestone type="space"/>
        <milestone type="space"/>
        <h4>II</h4>
        <milestone type="space"/>
        <p>Insensible fut-elle aux excez de ma plainte,</p>
        <p>Trop insensible, helas! aux traicts de la pitié,</p>
        <p>Puis que, pour me ravir à mon cœur sa moitié,</p>
        <p>Elle ne peut jamais de mes pleurs estre atteinte.</p>
        <milestone type="space"/>
        <milestone type="space"/>
        <h4>III</h4>
        <milestone type="space"/>
        <p>Elle voulut montrer contre Amour sa puissance,</p>
        <p>Luy ravissant d’un coup ce qu’il eut de meilleur.</p>
        <p>Amour, comme un enfant, pleura bien mon mal-heur,</p>
        <p>Mais que petite, hélas! me fut cette allegeance!</p>
        <milestone type="space"/>
        <milestone type="space"/>
        <h4>IV</h4>
        <milestone type="space"/>
        <p>Je vis clorre ses yeux, mais je vis à mesme heure</p>
        <p>Clorre de mon bonheur le desir et l’espoir.</p>
        <p>Que puis-je desirer, ne le pouvant plus voir?</p>
        <p>Et quoy plus esperer, si ce n’est que je meure?</p>
        <milestone type="space"/>
        <milestone type="space"/>
        <h4>V</h4>
        <milestone type="space"/>
        <p>Ma levre r’assembloit les reliques aimées,</p>
        <p>O cruel souvenir! de l’esprit ondoyant,</p>
        <p>Quand la mort les ravit, de vaincre ne croyant,</p>
        <p>Si ses mains de deux morts ne restoient diffamées.</p>
        <milestone type="space"/>
        <milestone type="space"/>
        <h4>VI</h4>
        <milestone type="space"/>
        <p>Sa perte de la mienne à l’instant fut suivie;</p>
        <p>Le fer qui le frappa m’atteignit dans le cœr.</p>
        <p>Ceste cruelle ainsi, d’un coup plein de rigueur,</p>
        <p>Me fit mourir en luy, car il estoit ma vie.</p>
        <milestone type="space"/>
        <milestone type="space"/>
        <h4>VII</h4>
        <milestone type="space"/>
        <p>Aussi, puisque mon cœur a receu tel outrage,</p>
        <p>Que ces myrtes d’amour soyent changez en cypres,</p>
        <p>En cendres ses ardeurs, ses plaisirs en regrets;</p>
        <p>Qui le peut convier de vivre davantage? <pb n="215"/></p>
        <milestone type="space"/>
        <milestone type="space"/>
        <h4>VIII</h4>
        <milestone type="space"/>
        <p>Toute flame soit donc à jamais estouffée,</p>
        <p>Et tous les fers rompus, desquels Amour se sert;</p>
        <p>Et, dessus ce tombeau, soit à jamais offert</p>
        <p>Mon cœur privé d’amour en signe de trophée.</p>
        <milestone type="space"/>
        <milestone type="space"/>
        <h4>IX</h4>
        <milestone type="space"/>
        <p>Grand roy, de qui la mort a peu seule, en ton ame,</p>
        <p>Esteindre le beau feu qui pour moy t’enflamma,</p>
        <p>Ce fut de ton amour que le mien s’alluma;</p>
        <p>J’enferme aussi mes feux où s’enferme ta flame.</p>
        <milestone type="space"/>
        <milestone type="space"/>
        <h4>X</h4>
        <milestone type="space"/>
        <p>Comme la terre esteint le feu de la chimere,</p>
        <p>Le mien s’est estouffé des cendres d’un cercueil.</p>
        <p>Et le phenix et moy ne bruslons qu’au soleil;</p>
        <p>Mon soleil n’estant plus, rien ne le peut plus faire.</p>
        <milestone type="space"/>
        <milestone type="space"/>
        <h4>XI</h4>
        <milestone type="space"/>
        <p>Donc je t’appends, ô Mort! ce cœur que tu despouilles</p>
        <p>De l’objet qu’en vivant il a jugé si beau;</p>
        <p>Je ne veux plus aimer que ce fatal tombeau,</p>
        <p>Ny desirer que toy riche de mes despouilles.</p>
        <milestone type="space"/>
    </div>
    <div class="contentl">
        <p>Je m’asseure, cher Adamas, continua Alcidon, que vous
        jugerez aisément, par ces vers pleins d’une affection si extréme
        et d’une resolution de ne plus rien aimer, et lesquels elle ne
        desadvouera pas pour siens, que le mauvais accueil que j’ay receu de
        cette belle dame ne procede point d’ailleurs que de l’amour qu’elle
        portoit à ce grand prince, lequel toutesfois m’ayant voulu
        déguiser, elle a tasché de rejetter sur ma faute ce de
        quoy il falloit accuser les merites du grand Euric, et mon malheur.
        Mais, belle Daphnide, qu’il soit ainsi que vous ayez aimé, non
        point, comme vous disiez, par raison d’Estat, mais à bon
        escient, contre qui pensez-vous avoir failly? Ce n’est pas contre une
        personne qui n’ait assez d’amour pour pardonner, pour oublier, voire
        pour effacer tout à fait cette offence; c’est contre Alcidon,
        sur qui vous sçavez que <pb n="216"/> vous pouvez toute chose: il
        est plus prest à vous donner sa vie et son ame que non pas
        à vous reprocher cette injure. Pour-quoy tardez-vous à
        luy tendre les bras, et l’asseurer, par cette action, qu’il n’y avoit
        rien qui le peust reduire en l’estat qu’il a esté que la seule
        fortune du grand Euric, à laquelle il n’y a rien qui ait peu
        resister que la seule mort. Ce ne me sera pas peu de gloire, que celle
        que j’aime ait esté adorée du plus grand roy de
        l’univers, ny peu de satisfaction à ce grand prince dans le
        cercueil, que, si vous aimez quelque chose apres luy, ce soit cet
        Alcidon, qui luy cede, à la verité, en fortune, mais qui
        le surpasse en amour. Si je dis quelque chose qu’en votre ame vous ne
        jugiez tres-veritable, reprenez-moy de mensonge. Mais si vous ne pouvez
        nier cette verité, pourquoy me voulez-vous affliger plus
        long-temps, et me faire faire la penitence
        d’un forfait que je n’ay pas commis?</p>
        <p>A ce mot, Alcidon, se levant de son siege, et se jettant à
        genoux devant la belle Daphnide et luy prenant la main: Je jure,
        dit-il par cette main qui seule m’a peu ravir le cœur, que jamais je
        n’ay rendu hommage qu’à elle seule; qu’elle seule sera celle
        qui, à jamais, aura toute puissance sur moy. Establissez et
        ordonnez de moy et de ma fortune ce que vous voudrez: Alcidon aimera
        et adorera Daphnide jusques dans le cercueil, quelque rigueur qui soit en elle.</p>
        <p>Et vous, mon pere, dit-il, s’adressant au druide, que le grand Tautates
        a estably juge eh cette contrée, que tardez-vous de condamner
        cette belle à me rendre ce cœur qu’elle m’a tant de fois
        donné, et juré ne le retenir, ny l’avoir agreable que
        d’autant qu’il estoit à moy? Si elle s’excuse en m’accusant
        d’aimer quel-qu’autre chose est-il possible qu’elle sçache mieux
        ce que je fais que moy-mesme? Elle dit que j’aime Clarinte; je jure
        et je proteste que je ne l’aime point. Pourquoy se veut-elle plus tost
        croire que moy, elle qui rie peut voir que mes actions, et moy qui vois
        mes actions et mes intentions? Peut-estre elle dira que je la veux
        tromper, et elle ne se veut pas decevoir. Mais pourquoy la voudrois-je
        tromper? Car, si je ne l’aime pas, qu’ay-je affaire de son
        amitié? Et si je l’aime, peut-elle penser que celuy qui aime
        quelque chose luy vueille mal tout ensemble?</p>
        <p>Ainsi disoit Alcidon, y adjoustant encore tant d’autres semblables
        discours que Daphnide ne pouvoit respondre qu’à mots interrompus. <pb n="217"/></p>
        <p>Enfin, le druide: II me semble, madame, dit-il, que voicy l’oracle
        esclaircy, et qu’il est temps desormais de terminer ce different. -
        Pleust à Dieu, dit-elle, que je peusse faire en sorte qu’Alcidon
        et moy eussions le repos d’esprit que nous nous ostons l’un à
        l’autre! – Vous plaist-il, madame, respondit Adamas, que j’en sois
        juge? – Pourveu, dit-elle, qu’Alcidon y consente et qu’il ne
        contrevienne jamais à ce que vous en ordonnerez, ce ne sera pas
        moy qui appelleray de l’ordonnance que vous en ferez. – Je proteste,
        dit Alcidon, qu’il n’y a rien qui me puisse empescher de vous aimer;
        mais je jure que j’observeray en sorte le jugement du sage Adamas, que,
        s’il m’est contraire, vous n’aurez jamais importunité de moy. Et
        si je manque à ce serment, je veux que les sacrifices, le feu et
        l’eau me soient interdits à jamais. Alors Adamas, apres avoir
        quelque temps pensé en luy-mesme, enfin, avec
        la majesté de sa venerable vieillesse:</p>
        <p>Dites-moy, dit-il, madame, avez-vous bien aimé Alcidon? – Plus
        que ma vie, respondit-elle. – Et maintenant, reprit-il, luy voulez-vous
        mal? – Je veux mal, dit-elle, non pas à luy, mais à sa
        legereté. – Et s’il n’estoit point volage, repliqua-t’il, et
        qu’il n’eust jamais aimé que vous, l’aimeriez-vous encore, et ne
        seriez-vous pas bien marrie de l’avoir blasmé à tort? -
        Sans doute, dit-elle. – Or, de cette legereté, continua le
        druide, le pouvez-vous accuser pour d’autres que pour Clarinte? – Et
        n’est-ce pas assez? respondit Daphnide. – Mais quand il alla servir
        Clarinte, ne le luy aviez-vous pas commandé, et luy, ne le
        fit-il pas à contre-cœur? – J’avoue, dit-elle, que je fus en
        cela imprudente, et luy dissimulé. – Mais, en effect, dit
        Adamas, s’il s’en fust retiré, et qu’Euric eust voulu retoumer
        encores vers elle, n’eussiez-vous pas blasmé Alcidon d’avoir
        desobey à vostre commandement? -- Je pense que ouy, dit-elle.</p>
        <p>- Or escoutez donc, reprit alors le druide, vous Daphnide, et vous
        Alcidon. Le grand Tautates, qui, par amour, a fait tout cet univers et
        par amour le maintient, veut non seulement que les choses insensibles,
        encores que contraires, soient unies et entretenues ensemble par liens
        d’amour, mais les sensibles et les raisonnables aussi. Et c’est
        pourquoy, aux elemens insensibles, il a donné des
        qualités qui les lient ensemble par sympathie: aux animaux,
        l’amour et le desir de perpetuer leur espece; aux hommes, la raison
        qui leur apprend à aimer Dieu en ses creatures, et les creatures
        en Dieu. Or, cette raison nous enseigne <pb n="218"/> que tout ce qui est
        aimable se doit aimer selon les degrez de sa bonté, et, par
        ainsi, ce qui en aura plus, devra aussi estre plus aimé. Et
        toutesfois, d’autant que nous ne sommes point obligez à ceste
        amour, sinon en tant que cette bonté nous est cogneue, il
        s’ensuit que, plus le bon est recogneu, plus aussi doit-il estre
        aimé Mais puisque Dieu a fait toute chose pour l’amour, et que
        la fin de quelque chose est tousjours plus parfaite, nous pouvons
        aisément juger que, puis que toutes les choses bonnes ont
        l’amour pour leur but, que de toutes l’amour est la meilleure. Or,
        cognoissant cette bonté de l’amour, nous sommes plus obligez par
        les lois de la raison d’aimer l’amour que toute autre chose, et plus
        cet amour est recogneu, plus aussi le devons-nous aimer.</p>
        <p>L’oracle qui vous a esté rendu sur le differend qui estoit entre vous, vous reconfirme ce que je dis, car il est tel:</p>
    </div>
    <div class="contentci">
        <milestone type="space"/>
        <p>Pour sortir de tant de peine,</p>
        <p>Dedans les Forests, un jour,</p>
        <p>Vous pourrez voir la fontaine</p>
        <p>De la Verité d’Amour.</p>
        <milestone type="space"/>
    </div>
    <div class="contentl">
        <p>C’est-à-dire: en Forests en fin, vous
        recognoistrez que veritablement vous vous aimez l’un l’autre, et lors vous sortirez de la
        peine où vous estes. Car le grand Tautates, qui vous a rendu cet
        oracle, sçachant combien religieusement vous rendez ce que vous
        devez et à luy et à la raison, a bien creu que, soudain
        que vous seriez asseurez de l’amitié l’un de l’autre, vous
        jugeriez estre tres-raisonnables de vous aimer d’un amour esgal
        à vos merites. Et pour ce, Daphnide, vous voyez bien qu’Alcidon
        vous aime, car pourquoy desireroit-il si passionnément d’estre
        aimé de vous, si veritablement il ne vous aimoit? Et vous,
        Alcidon, vous voyez bien l’amour de Daphnide envers vous, car pourquoy
        seroit-elle jalouse de vous et de Clarinte, si l’amitié qu’elle
        vous porte n’estoit mere de cette jalousie? Je vous ordonne, ou plus
        tost le grand Tautates le vous commande, qu’oubliant toutes les choses
        passées qui peuvent alterer vos bonnes volontez, et que, sans
        attendre de voir autre fontaine de la Verité d’Amour, vous vous
        réunissiez d’affection et r’allumiez de sorte ceste ancienne
        amour, que, comme la cognoissance que vous avez de vos merites vous
        oblige à vous aimer d’une tres-grande <pb n="219"/> affection, vous
        fassiez paroistre que personne ne peut tant aimer que vous, puisque
        personne ne peut avoir plus de causes d’amour que le Ciel en a mis et
        en l’un et en l’autre.</p>
        <p>A ce mot, Adamas, les prenant par la main et les mettant l’une dans l’autre: Qu’eternelles, dit-il, puissent estre ces unions!</p>
        <p>II est impossible de representer les contentemens d’Alcidon, qui se
        pouvoient dire des transports, ny de redire les remercimens que
        quelquefois il faisoit au druide, et d’autresfois à Daphnide.
        Mais la modestie et, l’honnesteté avec laquelle elle luy
        respondoit tesmoignoient assez la vertu de la sagesse qui estoit en elle.</p>
    </div>
    <div class="contentc">
        <milestone type="space"/>
        <p>Stiliane, Carlis et Hermante, qui estoient presens, reçurent un</p>
        <p>extréme contentement de celuy d’Alcidon, car il avoit ce</p>
        <p>bonheur, qui l’accompagnoit partout, d’estre aimé</p>
        <p>de tous ceux qui le voyoient, de sorte que</p>
        <p>tous s’en vindrent resjouyr avec</p>
        <p>luy, comme de la meilleure</p>
        <p>fortune qui luy eust</p>
        <p>peu arriver.</p>
        <p><pb n="221"/></p>
    </div>

</body><back>
<div>
<p/>
</div>
</back></text></TEI>
