<?xml version="1.0" encoding="UTF-8"?>
<?xml-model href="https://raw.githubusercontent.com/cligs/reference/master/tei/standard/cligs.rnc" type="application/relax-ng-compact-syntax"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title type="main">L'Astrée</title>
                <title type="part">Troisième – Livre XII</title>
                <title type="partie">03</title>
                <title type="livre">12</title>
                <author>Honoré d'Urfé</author>
                <respStmt>
                <resp>Establishment of the text</resp>
                <name xml:id="hv">Hugues Vaganay</name>
                <resp>Digitization</resp>
                <name xml:id="rk">Reinhard Krüger et al.</name>
                <resp>TEI-Conversion</resp>
                <name xml:id="cf">Christof Schöch</name>
                </respStmt>
            </titleStmt>
            <publicationStmt>
                <availability status="publicdomain">
                </availability>
                <date>2016</date>
            </publicationStmt>
            <sourceDesc>
                <bibl type="digital-source">Honoré d’Urfé, L’Astrée (1607 sq), édition numérisée, ed. Reinhard Krüger et al., Version 1.0.0. Stuttgart: Universität Stuttgart, 2006-2010. <ref target="http://www.uni-stuttgart.de/romlit/forschung/astree/"></ref>.</bibl>
                <bibl type="print-source">Honoré d’Urfé, L’Astrée, édition en cinq volumes d’Hugues Vaganay. 1925.</bibl>
            </sourceDesc>
        </fileDesc>
        <revisionDesc>
            <change when="2016-11-21" who="#cf">Initial TEI version.</change>
        </revisionDesc>
    </teiHeader>
    <text>
<front>
<div>
<p></p>
</div>
</front>
<body>
<div>
        <head type="partie">LA TROISIESME PARTIE D’ASTRÉE</head>
        <head type="chapitre">LE DOUZIESME LIVRE</head>
        <milestone type="space"/>
        <p>La nymphe Galathée et Damon, incontinent apres
        disner, partirent de Bonlieu pour aller trouver Amasis, qui, impatiente ou plustost
        pressée des nouvelles qu’elle avoit receues, leur avoit encores
        renvoyé un autre chevalier, afin de les haster, qu’ils
        renvoyerent incontinent pour l’advertir qu’ils seroient prés
        d’elle aussi-tost que le chevalier. Et cela fut cause qu’Adamas, estant
        party plus tard d’aupres de ces gentils bergers, et belles bergeres, il
        ne la peut trouver au temple de la Bonne Déesse, ainsi qu’elle
        le desiroit grandement. Mais luy qui estoit soigneux de luy rendre
        toute sorte de devoir comme à sa Dame, sçachant qu’elle
        estoit partie, il n’y avoit pas long-temps, supplia Daphnide, et
        Alcidon, de trouver bon de continuer le voyage et qu’il envoyeroit
        Lerindas vers la Nymphe pour l’en advertir, qu’il l’asseuroit qu’elle
        leur feroit l’honneur de les attendre, et les prendre dans son chariot.
        Ces estrangers qui ne vouloient luy déplaire en chose
        quelconque, se mirent incontinent en chemin, et Lerindas, par le
        commandement du druide, se mit à courre pour l’atteindre.</p>
        <p>Cependant la Nymphe et Damon faisoient leur voyage, parlant de diverses
        choses, lors que le chemin le leur permettoit, car le chevalier fust
        par fortune ou à dessein, n’avoit voulu entrer au chariot, mais
        estoit armé, et alloit à la portiere sur un tres-bon
        cheval que la Nymphe luy avoit envoyé, luy semblant qu’estant
        seul aupres de ces belles dames, il falloit qu’il fust en estat de les
        pouvoir deffendre; et cela avoit esté cause que ce jour il
        portoit son habillement de teste et son escu, qu’il souloit les
        autresfois laisser à son escuyer.</p>
        <p>Marchant donc de cette sorte, lors qu’ils eurent passé le pont
        <pb n="630"/> de la Bouteresse, et qu’ils entrerent dans un bois qui est le
        long du grand chemin et tout auprés de la maison du sage Adamas,
        Halladin qui estoit assez loing derriere le chariot de Galathée,
        vit sortir à l’impourveue trois chevaliers hors du bois entre
        luy et Damon, qui tout à coup baissans leurs lances, s’en
        allerent à course de cheval contre son maistre. Le fidelle
        escuyer, voyant ces gens, ne peut en advertir Damon, sinon en luy
        criant le plus qu’il peut qu’il se print garde. Le chevalier, au cry de
        son escuyer, tourna la teste, et à mesme temps vit desja si
        prés de luy les trois chevaliers que tout ce qu’il pût
        faire fut de leur tourner le visage, mettre la main à
        l’espée, et se couvrir bien de son escu. Mais à peine
        ceux-cy estoient sortis du bois, que Galathée en vit autres
        trois, qui à toute bride vindrent comme les autres attaquer
        Damon; elle qui n’avoit encor aperceu que ceux-cy, se mit à
        crier, et les nymphes aussi qui estoient dans son chariot, ce qui fut
        cause que le chevalier faillit d’estre porté par terre, parce
        que tournant la teste vers elle, il fut en mesme temps attaint de deux
        lances qui, le trouvant un peu tourné en arriere, faillirent de
        le desarçonner. Le troisiesme qui venoit un peu apres les
        autres, receut pour tous trois, car Damon, en colere de se voir si
        indignement traicter, luy donna un si grand coup sur l’espaule, qu’il
        luy avala presque tout le bras gauche, si bien que de douleur il tomba
        entre les pieds de son cheval.</p>
        <p>Mais parce que le chevalier oyoit tousjours redoubler les cris des
        nymphes, tournant tout à faict vers elles, il se rencontra avec
        les autres trois chevaliers, qui plus advisez que les premiers,
        donnerent tous trois dans le corps de son cheval, de telle sorte
        qu’avec trois troncons de lance, il fut contrainct de tomber, donnant
        si peu de loisir à son maistre, que tout ce qu’il peut faire fut
        de sortir à temps les pieds des estrieux. Sautant donc hors de
        la selle, et se voyant attaqué de cinq tout à la fois, il
        pensa que le meilleur estoit de se tenir aupres de son cheval mort,
        pensant empescher les autres de le fouler aux pieds, mais ceux qui
        attaquoient, voyant que leurs chevaux faisoient difficulté de
        s’en approcher, trois mirent pied à terre, et deux demeurerent
        à cheval, et tous cinq ensemble s’en vindrent contre luy d’une
        façon si resolue qu’il cogneut bien avoir une forte partie. Luy
        toutesfois qui avoit souvent couru semblables fortunes, se resolut de
        leur vendre sa vie bien cherement, et ainsi d’abord qu’il les vit venir
        à luy, il s’avança contre ceux qui estoient à
        pied, et au pre- <pb n="631"/> mier qu’il rencontra, il donna un si grand
        coup sur la teste, que les armes se trouvant bonnes, et l’homme n’ayant
        pas la force de soustenir la pesanteur du coup, il se laissa cheoir
        à la renverse tout estourdy, et donna un si grand coup contre
        une pierre, que le heaume luy sortist de la tete, de sorte que le
        combat se faisant fort prés du chariot de Galathée, elle
        et ses nymphes recogneurent facilement ce soldurier, pour l’avoir veu
        souvent avec Polemas, qui leur fit juger que ceste trahison venoit de
        luy, et cela fut cause que toutes ces nymphes luy conseilloient de ne
        s’arrester point là, mais de faire chemin, cependant que ces
        solduriers estoient occupés contre Damon. Mais la Nymphe
        respondit qu’on ne diroit jamais qu’elle eust laissé un si
        gentil chevalier dans un peril dont elle pensoit estre la cause.</p>
        <p>Cependant qu’elles parloient ainsi, elles virent que les leurs qui
        estoient demeurés à cheval, aussi tost que Damon avoit
        esloigné le sien, l’estoient venu attaquer, et qu’au premier, le
        chevalier avoit mis l’épée dans le poitrail jusques
        à la garde, mais le second, ne perdant point le temps, avoit
        heurté si rudement Damon, qu’il l’avoit estendu de son long en
        terre, non pas toutesfois sans vengeance, car il avoit donné au
        deffaut de la cuirasse de la pointe de l’espée si avant dans le
        petit ventre du soldurier, qu’il estoit tombé mort à
        trois ou quatre pas de là. Des six, il n’en restoit plus que
        trois qui fussent en estat de l’offencer, et tous à pied, mais
        si opiniastres à finir leur dessein, que deux tout à coup
        se jetterent sur luy aussi-tost qu’il fut tombé, et quoy qu’il
        fust d’une extreme force, et qu’il se debatist et fist tout ce qu’il
        peut pour se relever, si luy estoit-il impossible, ayant ces deux
        hommes forts et puissans dessus luy. Et sans doute le troisiesme qui
        s’estoit démeslé de son cheval, eust bien eu le moyen de
        le tuer, s’il n’eust eu peur de blesser ses compagnons que Damon tenoit embrassez.</p>
        <p>Et toutesfois il luy estoit impossible d’eviter la mort, car celuy-cy
        luy alloit cherchant les deffauts, lors qu’un berger et une bergere
        arriverent en ce lieu, et le berger voyant l’outrage que tant de
        personnes faisoient en un seul: Et pourquov, dit-il à
        l’escuyer, ne deffendez-vous vostre maistre? Il jugeoit bien que
        c’estoit l’escuyer de celuy que l’on traittoit si mal, par le
        desplaisir qui se voyoit en son visage. – Helas! dit l’escuyer, je
        voudrois bien, mon amy, qu’il me fust permis, mais je n’ay point encore
        l’ordre de chevalerie, et si j’avois mis les mains aux armes contre un
        <pb n="632"/> chevalier, je serois incapable de recevoir jamais cet
        honneur. – Que maudite soit, dit-il, la consideration, qui vous
        empesche de secourir au besoin vostre maistre.</p>
        <p>Et à ce mot, prenant I’espée et l’escu d’un chevalier
        mort, il courut contre celuy qui alloit tastant les deffauts des armes
        de Damon, et apres luy avoir crié qu’il se gardast de luy, luy
        deschargea deux si grands coups sur l’espaule, qu’il le contraignit, se
        sentant blessé, de tourner vers luy, mais si mal à
        propos, que le berger le prenant à descouvert, luy donna de la
        pointe de I’espée sous le bras droict, si avant qu’elle luy
        sortit de l’autre costé du corps, de sorte qu’il tomba mort tout
        aupres de ses compagnons. Le bruit et le cry qu’il fit en tombant,
        estonna grandement ceux qui estoient sur Damon, et l’un d’eux voyant
        que c’estoit une personne desarmée qui avoit donné ce
        secours, il dit à son compagnon qu’il gardast bien que celuy-cy
        n’eschappast, et qu’il alloit chastier celuy qui avoit tué leur
        amy par derriere. Et s’adressant au berger, il le chargea de coups si
        furieux, qu’ayant l’avantage de combattre armé contre un qui ne
        l’estoit point, il le blessa de deux ou trois grandes playes dans le
        corps, non pas que le berger ne se deffendist, et fort genereusement,
        et avec beaucoup d’addresse, mais tous les coups desquels l’autre le
        frappoit, I’espée qui en trouvoit point de resistance luy
        faisoit de tres-grandes blessures.</p>
        <p>Damon cependant n’ayant plus affaire qu’à un chevalier, encore
        qu’il fust blessé en deux ou trois lieux dans les cuisses, si
        l’eust-il bien tost mis sous luy, et à mesme temps luy enfoncant
        un petit poignard dans les ouvertures de la visiere qui estoit à
        demy rompue, il l’estendit mort en terre, et soudain s’encourut vers le
        berger qui l’avoit secouru. Mais, parce que son heaume, ayant les
        courroyes toutes rompues, de force de s’estre debatu en terre, luy
        estoit tourné en la teste, et l’empeschoit de bien voir, de peur
        de perdre trop de temps à se le raccommoder, il l’osta du tout,
        et s’encourut la teste toute nue vers ce soldurier, qui alors mesme
        avoit donné un si grand coup au berger, qu’il alloit chancelant
        pour tomber. Mais Damon qui arrivoit ainsi qu’il se démarchoit
        pour le poursuivre, luy donna si à propos entre la teste, et les
        espaules, qu’il la luy separa du corps, et à mesme temps le
        pauvre berger ayant veu faire sa vengeance, tomba de son long en terre
        presque mort. La bergere accourut incontinent vers luy, et se jettant
        en terre le mit sur son giron tout sanglant, si pleine <pb n="633"/> de
        desplaisir de le voir en cet estat, qu’elle eust voulu estre en sa place.</p>
        <p>Damon s’avançoit pour luy aller aider, lors que Galathée
        luy cria qu’il prist garde à celuy qui l’attaquoit, et sans
        doute le chevalier eust esté en grand danger de sa vie, sans le
        cry de la Nymphe, car ayant opinion que tous les six solduriers fussent
        morts, il ne se prenoit pas garde que celuy qui estoit demeuré
        esvanouy s’es-toit relevé, et s’en venoit par derriere, luy
        deschargeant un grand coup sur la teste, qu’estant nue, il luy eust
        fendue jusques aux dents. Mais tournant le visage du costé du
        cry, il vit tout aupres de luy cet homme qui, I’espée droite, le
        frappa d’un si pesant coup qu’il luy couppa l’escu en deux, en faisant
        cheoir une grande partie en terre; et parce que c’estoit un
        tres-vaillant homme, et qui combatoit comme une personne
        desesperée, le combat fut fort dangereux pour Damon, qui desja
        blessé en deux ou trois lieux, ne pouvoit se servir de son
        addresse et de sa legereté comme de coustume. Toutesfois
        à la fin il en vint à bout, et luy donnant de
        I’espée dans le gosier, le luy couppa, de sorte que le sang
        incontinent l’estouffa.</p>
        <p>Cependant Adamas arriva sur le mesme lieu, et Alcidon et Hermante
        voyant tout ce spectacle, et croyant qu’il y eust encore quelque chose
        à faire, se saisirent promptement chacun d’une espée et
        d’un escu des morts, et s’en coururent vers le chariot de la Nymphe
        pour la deffendre, et se mettant au devant d’elle, demeurerent en
        estat, qui faisoit bien juger qu’ils sçavoient bien faire autre
        mestier que celuy de berger. Quant à Adamas, s’approchant de la
        bergere, et voyant le berger qu’elle tenoit en son giron si fort
        blessé, avec son aide il le deshabilla pour luy bander ses
        playes, ce qu’il achevoit de faire, lors que la Nymphe, ayant veu la
        fin de ce soldurier, alloit vers Damon pour sçavoir comme il se portoit.</p>
        <p>Le chevalier qui avoit bien veu que celuy qui l’avoit secouru estoit en
        mauvais estat, soudain accourut vers luy pour luy donner quelque
        secours, mais il trouva qu’Adamas luy avoit desja bandé ses
        playes, et que la bergere luy tenant la teste appuyée estoit
        toute couverte de larmes, et sans oster les yeux de dessus luy, pleine
        de douleur et de desplaisir, le voyoit tendre à la mort. Le
        berger sentant bien que sa fin s’approchoit, essaya deux ou trois fois
        de tourner la teste pour la voir, mais estant estendu de son long, et
        couché tout au contraire, il luy fut impossible, <pb n="634"/> et
        toutesfois, sentant les larmes qui luy couloient sur le visage:
        Consolez-vous, luy dit-il, madame, et ne craignez point que celuy qui
        est juste Juge de tous, ne vous pourvoye de quelqu’un en ma place pour
        vous reconduire en vostre patrie; j’emporte ce seul regret avec moy
        dans le tombeau, de vous laisser en ceste contrée, et
        esloignée, sans voir personne aupres de vous qui ait le soing
        que j’ay eu de vous servir jusques icy. Mais je sçay que
        Tautates nous escoute et qu’il me fera ceste grace de ne vous laisser
        point seule dans ces bois si dangereux.</p>
        <p>Il vouloit parler davantage, mais la foiblesse l’en empescha, et la
        bergere alors: Et quoy! dit-elle, as-tu bien le courage de
        m’abandonner à ce besoin, et de me laisser seule apres m’avoir
        tant de fois promis que jamais tu ne partirois d’auprès de moy,
        que nous n’eussions trouvé le chevalier que nous cherchions?
        Est-ce ainsi que tu me tiens ta promesse, me delaissant dans ces bois
        effroyables, sans aide, sans secours, et sans support? – Madame,
        respondit le berger, ne m’accusez point de la force que le destin me
        faict, je proteste le Ciel et tout ce qui nous void et nous entend, que
        mon dessein ne fut jamais de vous esloigner que je ne vous eusse remise
        entre les mains du chevalier du Tigre, ainsi que vous desirez. Mais,
        helas! si les destinées coupent le filet de ma vie plus tost
        que je n’aye peu satisfaire à ce dessein, en quoy suis-je
        coulpable? et de quoy me peut-on accuser, sinon que j’ay plus
        entrepris que je ne meritois pas d’executer? Mais en cela il faut
        blasmer le desir que j’ay eu toute ma vie de vous rendre le tres-humble
        service, que tous ceux qui vous yoyent sont obligez de vous rendre. Or,
        madame, si durant tout le voyage j’ay manqué à l’honneur
        et au respect que je vous dois, ou au soing que j’estois obligé
        d’avoir de vous, je ne veux point que ce grand Tautates me pardonne mes
        erreurs, sçachant bien que je n’ay jamais eu qu’une
        volonté si entiere et pure pour vostre service, qu’il est
        impossible que j’aye esté si malheureux que d’y avoir
        manqué, et parce que la conscience sert de mille tesmoings, je
        l’ay si nette de toute mauvaise intention, que si j’eusse receu cette
        grace de vous remettre avant ma mort, en lieu asseuré, je m’en
        irois avec toute sorte de contentement en l’autre vie.</p>
        <p>Le chevalier estoit accouru vers le berger pour l’assister, mais
        d’abord qu’il jetta les yeux sur luy, et qu’il vit son visage, il
        demeura si ravy d’estonnement, que sans bouger d’une place, il
        s’arresta un long temps immobile à le considerer. Que si sa
        <pb n="635"/> bergere n’eust eu la teste baissée, et qu’il l’eust
        peu voir, sans doute son admiration eust encore estée plus
        grande, mais elle se panchoit toute sur le visage du berger, tant pour
        ne luy donner la peine de tourner les yeux vers elle, que pour mieux
        ouyr ce qu’il luy disoit. Il luy sembloit bien de cognoistre ce visage,
        et en quelque sorte le ton de cette voix; mais les habits dont ce
        berger estoit revestu, et les pasleurs mortelles, dont ses profondes
        blesseures le ternissoient, le mettoient en doute que ses yeux et ses
        oreilles ne le trompassent. Cependant qu’il estoit en cet estat,
        Halladin s’estoit approché de luy pour luy bander quelques
        playes desquelles il voyoit couler le sang, mais il estoit tant
        attentif à considerer ce berger que, sans respondre à son
        escuyer, ny sans tourner les yeux vers luy, il se laissa oster l’escu
        du col, et l’on commençoit de le vouloir desarmer à
        l’endroit où l’on voyoit le sang, car le Druide et
        Galathée s’estoient approchez de luy, et lors que le berger
        tournant les yeux de fortune sur l’escu que Halladin avoit posé
        en terre: O Dieu! dit-il, madame, qu’est-ce que je voy? Et lors,
        tendant à toute force le bras, il luy monstra l’escu avec le
        tygre se repaissant d’un cœur humain, et recognoissant que c’estoit
        veritablement celuy du chevalier qu’ils cherchoient: O heureux
        Tersandre, s’escria-t’il, et bien aimé du Ciel, puis qu’il t’a
        permis de conduire Madonte entre les mains de celuy à qui son
        aveugle affection l’a donnée, et qu’il ne veut pas que tu vives
        d’avantage pour ne te donner les desplaisirs d’en voir un autre plus
        heureux qu’il n’a voulu que tu ayes esté!</p>
        <p>Damon oyant le nom de Tersandre, et apres, de Madonte, et l’un et
        l’autre ayant tourné les yeux vers luy, eust esté bien
        aveugle s’il ne les eust recogneus. Il vit donc ceste Madonte qu’il
        alloit cherchant, et ce Tersandre duquel il avoit tant desiré la
        rencontre pour luy oster la vie. Et en mesme temps, l’amour de Madonte,
        la hayne de Tersandre, l’extreme contentement de l’avoir trouvée
        et l’extreme colere de se voir devant les yeux de celuy duquel il
        pensoit estre le plus offensé, le saisirent de sorte qu’il se
        mit à trembler, comme s’il eust esté saisi d’un
        tres-grand accez de fiévre. Il ne sçavoit s’il s’en
        devoit aller, ou s’il devoit faire sa vengeance, <pb n="636"/> et tuer le
        ravisseur de son bien devant les yeux de celle de laquelle il pensoit
        d’avoir esté si mal-traicté. L’injure pretendue l’y
        conjuroit, l’affection et le respect l’en retiroit, mais en fin le
        souvenir qu’il eut de l’Oracle qu’il avoit receu à Mont-verdun,
        chassa de son ame tout desir de vengeance. Et soudain, se
        démeslant de ceux qui estoient autour de luy, et qui pensoient
        que tous ces tremblemens qu’ils voyoient en luy, fussent des accidens
        de ses blessures, il s’en courut vers la bergere en s’escriant. O
        Madonte! o Madonte! est-il possible que le Ciel m’ait en fin voulu
        donner ce contentement de vous voir avant que de finir mes jours?</p>
        <p>Et à ce mot, mettant un genouil en terre devant elle, il luy
        voulut prendre la main pour la luy baiser: mais Madonte, surprise plus
        qu’on ne sçauroit penser, premierement d’avoir rencontré
        ce chevalier du Tygre qu’elle alloit cherchant, puis d’avoir recogneu
        que c’estoit Damon, qu’elle croyoit mort il y avoit long-temps, demeura
        si ravie, que se le voyant à genoux devant elle, lors que moins
        elle l’esperoit, elle ne peut faire autre chose, au lieu de luy laisser
        prendre sa main, que de luy tendre les bras, et en l’embrassant, elle
        fut si outrée de cette prompte joye, et de cette
        inesperée rencontre, qu’elle se laissa aller comme morte sur son
        visage. Damon de son costé n’en fit pas moins, de sorte que sans
        Halladin qui y accourut promptement, et qui se jettant en terre les
        appuya, sans doute ils fussent tous deux tombez.</p>
        <p>Tersandre qui avoit aussi recogneu Damon, lors qu’il s’estoit
        approché, et qu’il l’ouyt parler, levant les yeux au ciel,
        n’ayant plus la force d’y hausser les mains. O Dieu! dit-il, combien
        es-tu juste, bon et puissant! Juste, rendant Damon à Madonte,
        et Madonte à Damon; bon, voulant faire tout à coup trois
        personnes si heureuses, ces deux amans ayant rencontré tout le
        bon-heur qu’ils desiroient, et Tersandre ayant satisfait à son
        devoir et à sa promesse; et puissant, ayant peu ordonner toutes
        ces choses lors que tous trois nous les esperions le moins. 0 Madonte!
        et ô Damon! soyez contens, et vivez ensemble à longues
        années avec toute sorte de repos et de bon-heur. A ce mot il
        devint pasle, et peu apres s’allongissant et tremblant, il se mit
        à baailler, et rendit l’esprit avec un visage qui monstroit bien
        qu’il laissoit cette vie avec contentement.</p>
        <p>La Nymphe cependant et Adamas qui s’estoient advancez vers le
        chevalier, et toutes les autres nymphes, de mesme demeuroient
        estonnées, contemplans ces trois personnes qui sembloient estre
        aussi peu vivantes les unes que les autres. Mais Halladin qui estoit
        porté d’une extreme affection envers ce maistre qu’il aimoit:
        Si la pitié, dit-il, vous touche point, madame, je vous supplie
        de commander que Damon soit desarmé, afin que la perte <pb n="637"/>
        de sang ne soit cause de nous en priver apres un si grand hazard -
        Comment, dit Alcidon, escuyer mon amy, est-ce icy le vaillant Damon
        d’Aquitaine? – C’est luy-mesme, respondit l’escuyer, qui aprés
        tant de loing-tains voyages, semble s’estre venu entrer en ceste
        contrée, où il a plus respandu de sang en huict jours
        quil y est, qu’il n’a fait en tant d’années, par tous les autres
        lieux où il s’est trouvé. – Mon pere, dit alors Alcidon,
        je vous conjure de secourir ce chevalier, vous asseurant qu’il n’y en a
        point un meilleur, ny un plus accomply en toute l’Aquitaine: Et lors
        mettant un genouil en terre, et Hermante de l’autre costé, il le
        commença à desarmer sans qu’il en sentit rien.</p>
        <p>Quant à Madonte, apres avoir demeuré quelque temps en son
        esvanouyssement, en fin elle revint, et ouvrant les yeux, et voyant
        chacun empesché autour de Damon, elle pensa qu’il fust mort des
        blessures qu’il avoit receues en ce combat. O Dieu! s’escria-t’elle,
        se destournant les mains, et se les frappant à grands coups. 0
        Dieu! falloit-il que je te retrouvasse pour te reperdre si tost? et
        falloit-il que je te revisse pour ne te revoir jamais plus? Miserable
        Madonte: et quelle fortune t’attend desormais, puis que les biens que
        tu recois ne te sont donnez que pour t’en faire mieux ressentir la
        prompte perte? O Ciel! qu’est-ce que tu reserves plus pour mon
        supplice, et puis que tu as versé sur moy toutes les plus
        grandes amertumes qu’une personne vivante peut ressentir? Qu’attens-tu
        plus à me ravir la vie qui me reste, afin de me faire aussi bien
        espreuver ta rigueur dans le tombeau que je l’ay souffert sur la terre
        ? A ce mot, les sanglots et les larmes luy empescherent de sorte le
        passage de la voix, qu’elle fut contraincte de se taire; mais son
        silence apporta tant de compassion à toutes ces nymphes, que
        cependant qu’Alcidon, Daphnide, Hermante, Adamas et Galathée,
        estoient autour du chevalier, elles prindrent la bergere sous les bras,
        et l’ostant presque à force du lieu où elle estoit,
        l’esloignerent de ce sang, et de ces morts, et la mettant en terre,
        l’une d’elles la tenoit appuyée, et les autres assises toutes
        à l’entour, luy donnoient toute la consolation qu’elles pouvoient.</p>
        <p>Cependant Damon fut desarmé, ses playes bandées, au mieux
        que l’incommodité du lieu le permettoit, et peu apres on luy vit
        ouvrir les yeux; mais d’autant que la foiblesse l’empeschoit de se
        pouvoir lever, il tourna deux et trois fois la teste pour retrouver
        Madonte. Et Halladin, cognoissant bien ce qu’il cherchoit: Ne vous
        mettez point en peine, luy dit-il, seigneur, elle n’est par <pb n="638"/>
        loing de vous, ceste tant aimée Madonte, il faut seulement que
        vous repreniez un peu de courage, afin de luy conserver celuy qui
        l’aime si parfaitement. – Halladin, respondit Damon, et qu’est-ce que
        tu me dis de courage? penses-tu que celuy en puisse avoir faute, qui
        en a eu assez pour aymer les perfections de Madonte? mais où
        est-elle? et qui est-ce qui me cache ce beau visage? est-elle point
        encores aupres de Tersandre? – Tersandre, respondit l’escuyer, est
        mort en vous sauvant la vie, et par là vous voyez combien
        l’Oracle est veritable, et combien vous devez vous resjouyr, puis qu’il
        semble que vous soyez parvenu à la fin de vos peines. – Jamais,
        dit-il, ce que je souffriray pour un si grand subjet n’aura ce nom de
        peine que tu luy donnes. Mais, Halladin, aide moy à me relever
        afin que je voye si ce que tu me dis est vray.</p>
        <p>Madonte qui avoit ouy tout ce que Damon avoit dit, reprenant ses
        esprits, et joyeuse de le voir en meilleure santé qu’elle
        n’avoit pensé, se relevant à toute force, s’en courut
        vers luy, où arrivant, sans regarder en la presence de qui elle
        estoit, elle s’abouche sur luy, et sans pouvoir de quelque temps former
        une parole. En fin retirée par Halladin, qui craignoit que ces
        trop grandes caresses ne fissent mal à son maistre, et s’assiant
        en terre aupres de luy les bras croisez, et le considerant d’un œil
        plein d’admiration: Est-il bien possible, luy dit-elle, que le Ciel
        m’ait reservée à ce contentement de te voir, Damon,
        encore une fois? Est-il possible que ce chevalier du Tygre qui me vint
        oster d’entre les mains de la perfide Leriane, soit ce Damon à
        qui elle avoit malicieusement donné tant d’occasion de me hayr?
        Est-il possible, ô chevalier, que ton affection ait eu tant de
        force par dessus le juste dépit que tu devois avoir conceu
        contre moy, qu’elle ait peu pousser ta generosité à venir
        sauver la vie à celle que tu devois plus hayr que la mort?
        J’advoue, Damon, que tu te peux dire le plus parfait amant qui fut
        jamais, et moy la mieux ajmée de toutes les filles du monde.
        Mais, chevalier, s’il est vray que tu sois ce Damon que je dis, et si
        les déplaisirs que tu as receus de moy, et la longue absence
        n’ont point changé ceste affection de laquelle je parle,
        pourquoy tardes-tu tant à m’en asseurer, et que ne me tens-tu la
        main en signe de la fidelité que je veux croire que tu m’as conservée?</p>
        <p>Damon alors, baisant la main, et luy prenant la sienne: Ouy, madame,
        luy dit-il, je suis celuy-là mesme que vous dites, et je vous
        promets n’y avoir en moi rien de changé, sinon que je vous
        <pb n="634"/> aime encore d’avantage que je ne faisois. Et quelque occasion
        que la malice de Leriane m’ait donnée, ou que le bon-heur de
        Tersandre m’ait peu representer, le Ciel est tesmoin, qui a souvent ouy
        mes protestations, et le soleil qui a veu toutes mes actions, que
        jamais je n’ay peu estre approché de la moindre pensée
        qui eust intention de diminuer l’amour que je vous ay vouée. -
        J’advoue, reprit Madonte, que la trahison de Leriane vous a
        donné sujet de me hayr, et de croire tout ce qu’elle a voulu de
        bon-heur de Tersandre; mais je jure par la memoire de mon pere, et par
        tout le contentement que je puis encore souhaitter, n’avoir jamais
        esté trompée d’elle que pour le desir qui me pressoit
        d’estre plus aymée de vous, et que toutes les faveurs de
        Tersandre n’estoient faites que pour rappeller Damon, et le retirer
        d’une autre affection imaginée, ny que le dessein qui m’esloigna
        de mes parens et de ma patrie, n’a esté que pour chercher Damon
        sous le nom et les armes du chevalier du Tygre. – O dieux! s’escria
        Damon, y a-t’il quelque chevalier au monde plus heureux que celuy-cy,
        puis que je recois ces asseurances de la bouche de Madonte?</p>
        <p>Elle vouloit repliquer, lors qu’Adamas, craignant que le sejour en ce
        lieu ne fust guiere asseuré, ou que les blessures de Damon
        n’empirassent, dit à Galathée qu’il luy sembloit bien
        à propos de faire emporter ce chevalier en quelque lieu
        où il peust estre mieux pensé, et que voyant la grande
        foiblesse qu’il avoit, il luy sembloit fort à propos de le faire
        reposer pour quelques jours en sa maison, parce qu’elle estoit si
        proche de là qu’il ne falloit que monter la petite coline, sur
        laquelle elle estoit assise. La necessité fit consentir la
        Nymphe à cet advis, et ayant envoyé prés de
        là dans quelques hameaux, l’on fit venir quelques hommes avec
        des branquarts qui emporterent Damon dans la maison d’Adamas, et le
        corps de Tersandre dans la ville de Marcilly, pour luy donner une
        honorable sepulture. Et en mesme temps Galathée advertit Amasis
        par Lerindas, de tout ce qui luy estoit arrivé, la suppliant de
        trouver bon qu’elle mist Damon en lieu de seureté, et
        qu’incontinent apres, elle l’iroit trouver, pour recevoir ses commandemens.</p>
        <p>Il fut impossible à Madonte de n’accompagner de larmes le corps
        du pauvre Tersandre, et de ne regretter sa perte, qu’elle eut bien
        mieux ressentie, sans la rencontre de Damon, et toutes-fois
        l’affection, la fidelité, et la discretion qu’il luy avoit fait
        paroistre tant d’années, ne luy pouvoient revenir devant les
        yeux <pb n="640"/> de l’esprit qu’elles ne contraignissent ceux du corps
        à donner quelques larmes, pour payer en quelque sorte tant de
        services et tant de peines. Cependant l’on emportoit Damon, qui
        tournant les yeux de tous costez, pour voir que faisoit Madonte, et
        appercevant le corps de Tersandre, ne peut le laisser partir sans
        l’accompagner d’un souspir, ne sçachant encore s’il le devoit
        desirer en vie; et toutesfois, considerant qu’il estoit mort pour le
        sauver, sa generosité le contraignit de dire: Or à Dieu
        amy, et repose content, couronné de cette gloire, d’avoir eu
        Damon pour ennemy, et l’avoir obligé à regretter ta
        perte, et à te nommer son amy. A ce mot, il tendit la main
        à Madonte, qui s’estoit approchée du branquart, et qui ne
        l’abandonna plus qu’il ne fut dans la maison du sage Adamas, quoy que
        Galathée la pressast fort d’entrer avec elle dans son chariot,
        aymant mieux suivre à pied Damon, que de l’esloigner d’un moment.</p>
        <p>D’autre costé Adamas ayant fait cognoistre Daphnide, Alcidon, et
        les autres de leur compagnie à la Nymphe, et elle, leur ayant
        dit toutes les paroles de civilité, que le trouble où
        elle estoit luy pouvoit permettre, les fit entrer tous deux dans son
        chariot, et les autres dans ceux de ses nymphes, car Adamas voulut
        suivre Damon que l’on portoit par un chemin plus court, afin d’estre
        aussi-tost que luy en sa maison, pour le faire mieux loger, parce que
        les chariots estoient contraints de faire un grand destour, pour monter
        plus aisément la coline qui estoit un peu trop aspre par le droit chemin.</p>
        <p>Mais cependant Lerindas laissant venir doucement le corps de Tersandre,
        se mit au grand trot pour donner promptement l’avis a Amasis que
        Galathée luy mandoit, et quoy qu’il apperceut bien plusieurs
        personnes à main gauche qui chassoient dans la campagne, et
        qu’il eut opinion que ce fust Polemas, si est-ce qu’il ne s’arresta
        point, ayant commandement de ne parler à personne qu’à
        Amasis. Mais celuy que Polemas avoit mis prés du chemin pour
        prendre garde à ceux qui passeroient, courut l’en advertir, et
        peu apres un autre luy vint rapporter que l’on voyoit venir un
        branquart, où il sembloit qu’il y eust quelqu’un dessus. Luy qui
        ne chassoit en ce lieu que pour scavoir tant plustost ce qui seroit
        advenu de Damon, creut incontinent que c’estoit luy que l’on portoit,
        ou mort, ou bien blessé, et s’en resjouyssant grandement en
        soy-mesme, et faisant semblant d’en estre en peine, il s’y en alla au
        petit pas, apres y avoir renvoyé en diligence ceux <pb n="641"/> qui
        luy en avoient apporté les nouvelles. Et par le chemin, feignant
        d’ignorer que Galathée fust allée à Bon-lieu, ny
        qu’elle deust revenir par là, il demandoit à ceux qui
        estoient avec luy, qui pouvoit estre celuy que l’on portoit de ceste
        sorte. Personne ne sçavoit que luy respondre, parce qu’il
        n’avoit rien decouvert de ceste entreprise à pas un de tous ceux
        qui estoient autour de luy, jugeant bien qu’il faut divulguer les
        desseins que l’on ne veut pas executer.</p>
        <p>Il n’eut guières marché, que l’un des siens s’en
        retournant vers luy dit, que c’estoit un mort que Galathée
        faisoit emporter à Marcilly, et qui avoit esté tué
        en sa presence dans le bois plus proche. Ce fut bien alors qu’il eut
        opinion que ses solduriers avoient exécuté ce qu’ils
        avoient promis, et en son cœur en avoit le contentement que la
        vengeance peut donner à une ame offencée, mais il ne luy
        dura qu’autant qu’il retarda d’arriver où estoit celuy que l’on
        emportoit, parce qu’alors il vid bien que ce n’estoit pas un chevalier.
        Et demandant à ceux qui l’avoient en charge, où ils
        avoient pris ce corps, et où ils le portoient, ils
        répondirent que Galathée avoit este attaquée par
        six chevaliers, et qu’un seul les avoit tous deffaits, que toutesfois
        ce berger luy ayant voulu donner secours avoit esté tué,
        mais que les autres y estoient tous demeurez morts, et qu’ils portoient
        ce corps par commandement de Galathée, pour le faire
        honorablement enterrer à Marcilly. – Et le chevalier, dit
        Polemas, qui a resisté à tous les autres, qu’est-il
        devenu? – II est fort blessé, respondirent-ils, et l’on l’a
        emporté en la maison du grand Druide.</p>
        <p>Polemas alors, faisant semblant de ne sçavoir rien de cet
        affaire: Voilà que c’est, reprit-il en s’en allant, de
        licentier les solduriers sans raison, je m’asseure que ce sont ceux que
        nous avons cassez, qui en colere contre Damon, ont voulu s’en venger,
        et l’ont attendu dans ce bois. Et cela il le disoit, afin de preparer
        son excuse lors que Galathée s’en plaindroit, parce qu’il eut
        bien opinion qu’ils seroient recogneus. Et continuant encores quelque
        temps la chasse, pour oster à tous l’opinion qu’il eust quelque
        part en cette entreprise, dépescha incontinent un des siens,
        pour aller de sa part se resjouyr avec Galathée, du bon-heur que
        Damon avoit eu en ceste contrée, et luy commanda de prendre bien
        garde à toutes les paroles, et à toutes les actions de la
        Nymphe, et en mesme temps en dépescha un autre pour en donner
        avis à Amasis, la suppliant de ne permettre plus que
        Galathée marchast ainsi <pb n="642"/> seule, et sans les gardes
        ordinaires qui estoient convenables à sa grandeur. Il fit le
        mesme commandement à celuy-cy, de prendre garde à tout ce
        que diroit et feroit Amasis.</p>
        <p>Depuis que Clidaman, Guyemant, et Lindamor, avec la plus grande partie
        des chevaliers de la contrée, estoient partis pour aller en
        l’armée des Francs, Polemas qui estoit demeuré comme
        lieutenant d’Amasis, et en la place que Clidaman souloit avoir, d’un
        dessein ambitieux, avoit haussé ses esperances à se
        rendre seigneur de cette province. Et toutesfois considerant combien il
        est mal-aysé que les loix fondamentales d’un Estat soient
        renversées, sans une grande violence, et combien la domination
        qui est telle est peu asseurée, il fit resolution d’espouser
        Galathée, et de ne rien laisser d’intenté pour y
        parvenir. Et parce qu’il voyoit deux voyes pour achever son entreprise,
        l’une de la douceur, et l’autre de la force, il pensa qu’il falloit
        essayer celle qui venoit de la bonne volonté, et en cas qu’elle
        vint à manquer, recourre apres aux extremes remedes.</p>
        <p>Pour suivre ce premier dessein, il voulut que ce feint druide qui se
        nommoit Climante, et qui avoit autrefois donné la bonne fortune
        à Galathée, revint encores une fois pour refaire de
        nouveau ce premier artifice, ayant opinion que ou la nymphe l’avoit
        oublié, ou que le feint druide ne s’estoit pas bien fait
        entendre. Il le fit donc venir prés de ces mesmes jardins de
        Montbrison, où il avoit esté l’autre fois, et ayant, ce
        luy sembloit, donné encor meilleur ordre à ses artifices
        qu’auparavant, il y avoit desja deux ou trois jours qu’il
        commençoit de se laisser veoir, esperant que Galathée ne
        manqueroit pas de l’aller treuver comme elle avoit faict autresfois. Et
        afin que le temps de l’esloignement de Clidaman et de Lindamor, ne se
        perdit pas inutilement, il tenoit quantité de solduriers dans
        les estats des Vissigots, et des Bourguignons, qui, sans se dire tels,
        demeuroient dans les villes voisines, et n’attendoient que son
        commandement. Il avoit aussi acquis l’amitié des princes
        voisins, par presens faicts à leurs principaux officiers, et
        dans le pays des Segusiens faisoit paroistre une si grande
        liberalité, et au peuple, et aux solduriers, tant de courtoisie,
        et de douceur aux chevaliers, et tant d’honneur et de respect aux
        Druides, Eubages, Saronides, Vacies et autres sacrificateurs, qu’il y
        en avoit fort peu qui ne desirassent le mariage de Galathée et
        de luy, si ce n’estoient ceux qui, plus advisez, s’estoient pris garde
        qu’il forcoit en cela son naturel, et qu’il n’en usoit de ceste
        <pb n="643"/> sorte, que pour parvenir à cette souveraine puissance,
        laquelle, ayant obtenue, il ne maintiendroit pas avec les mesmes moyens
        qu’il l’auroit acquise, mais avec des biens plus rudes, et plus tyranniques.</p>
        <p>Amasis avoit demeuré long-temps sans se prendre garde de toutes
        ces choses, parce que mal-aisément une ame bien née se
        peut-elle imaginer qu’une personne outrée d’obligation, se
        laisse emporter à l’ingratitude, et à la trahison. Enfin,
        elle commença de s’en appercevoir, par le moyen d’une lettre qui
        luy tomba entre les mains, par laquelle elle vid l’estroitte
        amitié que Gondebaut avoit avec luy. Cela fut cause qu’aussi
        tost que Lerindas luy en dit l’accident qui estoit arrivé
        à Damon, et que c’estoit des solduriers de Polemas, elle eut
        opinion qu’il l’avoit fait faire, et toutesfois sçachant combien
        il est dangereux de faire paroistre à son principal officier
        d’avoir quelque doute de sa fidelité, sans estre en estat de se
        pouvoir opposer à mesme temps à ses mauvais desseins,
        lors que le soldurier de Polemas luy vint dire de sa part ces
        nouvelles, elle feignit de recevoir un grand contentement du soing
        qu’elle luy voyoit avoir, et de la conversation de Galathée, et
        de sa grandeur, et luy remanda qu’elle suivroit en cela, et en toute
        autre chose son bon advis. Et à mesme temps le luy ayant
        renvoyé, elle partit de Marcilly, et s’en alla en la maison
        d’Adamas, sous la conduitte d’une fort bonne trouppe des chevaliers
        qu’elle mena pour la servir, parce que les nouvelles qu’elle avoit eues
        de l’armée des Francs, la pressoient infiniment, et elle
        craignoit que, ne la pouvant pas tenir secrette longuement, Polemas ne
        se resolust à quelque meschant dessein, comme depuis quelques
        jours elle en estoit entrée en opinion.</p>
        <p>Galathée estoit à peine arrivée au logis d’Adamas,
        que le soldurier de Polemas y arriva, qui luy fit assez mal la harangue
        que son maistre luy avoit commandée; mais elle, ne pouvant
        dissimuler le desplaisir qu’elle avoit receu, luy respondit: Dites
        à vostre maistre, que je suis fort mal satisfaite de ceux qui
        sont à luy, et que s’il n’y met ordre, j’auray occasion de m’en plaindre.</p>
        <p>Cependant Damon ayant esté mis au lict fut visité par les
        chirurgiens, et ses playes trouvées plus douloureuses que
        dangereuses, parce qu’encores qu’il eust la cuisse percée en
        deux ou trois endroits, si est-ce que de bonne fortune, il n’y avoit ny
        veine, ny nerf offencé qui fust d’importance, si bien que
        Madonte estoit si ravie de contentement, qu’elle ne pouvoit assez en
        donner de cognois- <pb n="644"/> sance. Et les chirurgiens qui cogneurent
        combien le contentement est necessaire à la guerison du corps,
        supplierent Madonte de ne bouger d’aupres de luy. Et parce qu’elle
        desiroit sçavoir quelle avoit esté sa fortune depuis
        qu’elle estoit partie d’Aquitaine, elle luy raconta non seulement ce
        qu’il avoit demandé, mais de plus tous les artifices dont
        Leriane avoit usé à l’advantage de Tersandre, et luy
        rapporta tout ce discours si naifvement, que tous ceux qui l’ouyrent,
        jugerent qu’il estoit veritable. Mais lors qu’elle racontoit les
        desplaisirs qu’elle eut de sa mort, quand Halladin rapporta à
        Leriane le mouchoir plein de sang et la bague de Tersandre à
        elle, elle ne pouvoit encores en retenir les larmes. Et puis quand elle
        representoit l’horreur qu’elle avoit de mourir d’une mort si honteuse,
        et le secours inesperé qu’elle avoit receu du chevalier du Tygre
        : II faut bien, disoit-elle, que nous ayons en nous quelque chose qui
        nous advertit des choses plus secrettes, parce que je ne vis pas si
        tost entrer ce chevalier, que je ne luy presse (sic!) une certaine
        affection qui n’estoit pas commune. Et encores que le combat estant
        finy, il s’en allast sans hausser la visiere, j’avoue que je l’aimay
        d’amour, sans l’avoir jamais veu au visage. Et cela fut cause,
        continuoit-elle, que je me resolus de le venir chercher du costé
        où il m’avoit dit. Mais cruel! il faut bien, Damon, que je vous
        donne ce tiltre, comment vous en pûtes-vous aller sans me dire
        qui vous estiez? Comment, m’ayant donné la vie du corps, me
        voulustes-vous ravir celle de l’ame? Et pourquoy ne me fistes-vous
        sçavoir que vous viviez, afin de tarir pour le moins les pleurs,
        qui sans cesse, comme d’une source immortelle, sont continuellement
        sortis de mes yeux? O Damon! que vous m’eussiez espargné de
        souspirs, de peines, de larmes, et de travaux incroyables! Mais non,
        Damon, la faute n’en est pas à vous, mais à ma fortune
        qui vouloit que j’achetasse plus cherement le contentement de vous
        sçavoir en vie, de vous voir, et de vous avoir.</p>
        <p>Apres, elle luy raconta le dessein qu’elle avoit fait de trouver ce
        chevalier incogneu, sans presque sçavoir pourquoy elle le
        cherchoit; en effect, pensant que le destin qui conduit toute chose
        sous la sage providence du Grand Tautates, l’avoit ainsi
        ordonné, afin de pouvoir rencontrer de ceste sorte ce Damon,
        qu’elle alloit cherchant sous le nom d’un autre: Car, disoit-elle,
        j’ay opinion que si je ne vous eusse trouvé de ceste sorte,
        jamais je n’eusse eu le bien de vous voir, puis que vous alliez si
        curieusement vous <pb n="645"/> esloignant et vous cachant de nous. Enfin
        voyez comme Dieu rapporte toute chose à son commencement:
        Tersandre avoit esté la premiere cause de nostre separation, et
        Tersandre a esté la derniere cause de nous avoir remis ensemble.
        Que les peines qu’il a prises à me servir et me conduire avec
        tant de fidelité, soient recogneues par la bonté de
        Bellenus au lieu où il s’en va avec cette reputation
        auprés de moy, de n’avoir jamais fait faute contre le respect
        qu’il me devoit, que celle que la malicieuse Leriane luy avoit fait
        commettre, par les esperances trompeuses qu’elle luy avoit
        données, et ausquelles un plus advisé que luy se fust
        peut-estre bien laissé decevoir.</p>
        <p>Et sur ce propos, elle raconta comme sa nourrice mourut sur le
        Mont-d’or, la rencontre qu’elle eust de Laonice, de Hylas, et de
        Tircis, et enfin comme l’Oracle l’avoit faict venir en ce pays de
        Forests, où elle avoit tousjours esté en la compagnie
        d’Astrée, Diane, Phillis, et ces autres bergers de Lignon,
        d’auprés desquelles elle estoit partie ce matin en dessein de se
        retirer en Aquitaine parmy les vestales ou filles druides. Bref elle
        n’oublia rien de tout ce qui luy estoit advenu qu’elle ne luy
        rapportast fidellement, ce que Damon escoutoit avec tant de
        contentement, qu’il ne pouvoit assez remercier Dieu du bon-heur
        où il le voyoit; et aprés il luy dit: Je vous
        raconteray à loisir, madame, quelle a esté ma vie depuis
        que je n’ay eu l’honneur de vous voir; mais à ceste heure que
        les mires me deffendent de parler, je ne veux pas vous faire un si long
        discours, c’est assez pour ce coup, que je vous die, que j’espere
        d’oresnavant nostre fortune meilleure, parce que l’Oracle que j’ay
        consulté le dernier à Mont-Verdun m’a asseuré que
        je serois remis de la mort à la vie, par celuy des hommes que je
        hayssois le plus, et je voy bien qu’il a voulu entendre que ce pauvre
        chevalier vous conduiroit au lieu où je vous ay trouvée,
        car il est vray que je pouvois estre estimé mort, estant
        privé du bien de vostre veue, et que maintenant je puis dire que
        je vis, ayant le bon-heur d’estre aupres de vous. Et quand je considere
        cest accident, il n’y a rien en quoy je n’admire la prevoyance de ce
        grand Dieu, qui a si bien veu que Tersandre me donneroit doublement la
        vie; je veux dire celle du corps par le secours qu’il m’a fait, et
        celle de l’ame, vous conduisant si à propos et si
        inopinément où j’estois, sinon qu’il me reste encore une
        doute en l’Oracle qu’il m’a rendu, car voicy quel il a esté: <pb n="646"/></p>
    </div>
    <div class="contentci">
        <milestone type="space"/>
        <p>Et toy, parfaict amant,</p>
        <p>Lorsque tu parviendras, où parle un diamant,</p>
        <p>Tu seras r’appelé de la mort à la vie</p>
        <p>Par celuy des humains,</p>
        <p>A qui plus tu voudrois l’avoir desja ravie.</p>
        <p>Laisse donc contre luy desormais tes desdains.</p>
        <milestone type="space"/>
    </div>
    <div class="contentl">
        <p>Car je voy tout le reste avoir eu effect, hormis d’estre parvenu
        où un diamant parle, si ce n’est qu’il ait voulu entendre que
        vous soyez un diamant, en la constance, et en la fermeté de vostre amitié.</p>
        <p>Le druide qui avoit attentivement escouté leurs discours: Si
        j’eusse eu le bien, dit-il, en sousriant, d’estre cogneu de vous, vous
        eussiez aisément entendu l’obscurité de cet Oracle, parce
        que je m’appelle Adamas, et ce mot signifie, en la langue des Romains,
        un diamant, de sorte qu’il vouloit vous faire sçavoir
        qu’aussi-tost que je serois auprés de vous, cet accident vous
        arriveroit; et il est advenu tout ainsi, car à l’heure mesmes
        qu’Alcidon, Daphnide et moy sommes venus sur le lieu où nous
        vous avons trouvé, vous avez recogneu Madonte. – J’advoue, dit
        Damon, qu’il n’y a plus rien à desirer pour
        l’éclaircissement de cet Oracle, que j’ay retrouvé si
        certain pour mon bon-heur, et dont je remercie la bonté de celuy
        qui l’a ainsi ordonné, lors que je l’esperois le moins! Mais,
        mon pere, continua-t’il, et tournant les yeux par toute la chambre,
        vous me nommez deux personnes: que si ce sont celles que j’ay veues
        porter ailleurs ces noms, je m’estimerois infiniment heureux de les
        avoir rencontrées en ce lieu.</p>
        <p>Alors Alcidon s’avançant et l’embrassant: Ouy, Damon, ce sont
        ces mesmes Daphnide et Alcidon que vous dites, et qui sont conduits en
        ceste contrée, qui se peut dire celle des merveilles, par le
        mesme amour qui vous y a fait venir. Et à mesme temps, Daphnide
        le venant saluer, luy dit: J’attendois à vous rendre ce devoir
        que Madonte vous eust raconté ce qu’avec raison vous desirez si
        fort de sçavoir de sa fortune, ne voulant estre cause de vous
        esloigner ce contentement duquel je me resjouys avec vous, comme l’une
        de vos meilleures amies. Damon surpris de voir ce chevalier, et ceste
        dame revestue de ces habits, ne sçavoit au commencement s’il
        estoit bien esveillé, ou s’il dormoit, mais enfin les touchant,
        et les oyant parler, il s’escria en les embrassant: J’advoue avec
        vous, Alcidon, que voicy la con- <pb n="647"/> trée des merveilles,
        mais des merveilles pleines de bon-heur, puisqu’elle m’en faict voir
        aujourd’huy plus que je n’eusse jamais esperé.</p>
        <p>Et cependant que Daphnide et Alcidon saluoient Madonte, et qu’ils se
        resjouyssoient ensemble de ceste bonne rencontre, l’on vint advertir
        Adamas, que la Nymphe Amasis entroit dans la basse court. Et à
        peine estoit-il sorty de la chambre pour aller à la rencontre,
        qu’elle se trouva à la porte, où s’estant fort peu
        arrestée, elle entra où estoit Damon: Je pense, luy
        dit-elle, vaillant chevalier, que je ne vous dois jamais venir voir,
        sinon quand vous serez si mal-heureusement blessé par les miens
        mesmes. – Madame, respondit Damon, je ne pleins non plus ces blesseures
        que les premieres que vous me vistes, puis que si celles-là me
        donnerent l’honneur de voir la Nymphe et vous, madame, ces dernieres
        m’ont faict retrouver la seule personne, qui me pouvoit rendre heureux,
        qui est, dit-il, monstrant Madonte, cette belle bergere que vous voyez,
        de sorte que au lieu de me plaindre de cette contrée, je ne
        cesseray jamais de l’estimer, louer et benir.</p>
        <p>A ce mot, Amasis ayant desja esté informée de la
        qualité de Madonte, l’alla embrasser, et caresser comme elle
        meritoit; et parce qu’elle ne faisoit pas semblant de Daphnide et
        d’Alcidon: Madame, luy dit Damon, je voy bien que ces deux personnes
        ne sont pas cogneues de vous, mais faictes en cas, et croyez que leurs
        merites sont tels, que les recognoissant, vous ne leur plaindrez point
        les caresses que vous leur avez faictes. Car, encore que vous les voyez
        ainsi desguisées, sçachez, madame, que ce sont Daphnide
        et Alcidon, je dis cette Daphnide dont les merites luy ont fait
        posseder toute l’affection du grand Euric, et voicy Alcidon tant
        aimé par sa valeur de Torrismond le roy des Vissigots, et de
        tous ceux qui luy ont succédé.</p>
        <p>Amasis alors, le remerciant de l’advis qu’il luy donnoit, les alla
        embrasser, et leur fit toute la bonne chere qui luy fut possible. Et se
        retirant: II suffisoit, dit-elle, que vous m’eussiez dict leur nom,
        car les oyant, j’eusse incontinent recogneu les deux personnes les plus
        estimées du grand Euric. Mais j’advoue que voyant ces belles
        dames, et ce gentil chevalier revestus en bergeres, et en berger, je ne
        les eusse jamais estimez ce qu’ils sont, et que vous m’avez grandement
        obligée de me le dire. – C’est nous, reprit Daphnide, qui luy
        avons toute l’obligation, madame, nous ayant fait cognoistre à
        une si grande Nymphe, et tant esti- <pb n="648"/> mée, et
        honorée par toutes les Gaules. – Mais, seigneur chevalier, dit
        Amasis, comment estes-vous ainsi desguisez? et où avez-vous
        trouvé des habits de berger? – L’histoire seroit trop longue
        à vous en dire la cause, respondit Alcidon. Mais, Madame, qui
        peut estre en Forests sans estre berger, je croy qu’il n’a point de
        cognoissance de ceste contrée où les bergers sont si
        gentils, et les bergeres si belles et si accomplies, que je m’estonne
        autant de ne vous veoir avec l’habit de bergere, et toutes vos nymphes,
        qu’il semble que vous soyez esbahie de nous en veoir revestus. – Je
        suis bien-aise, respondit la Nymphe, que vous ayez trouvé
        quelque chose en cette contrée qui vous ayt esté
        aggreable; peut-estre que quand nous aurons le bien de vous avoir tenu
        quelque temps à Marcilly, vous ne jugerez pas que mes nymphes
        devoient changer leurs habits à celuy de nos bergeres pour estre
        plus aymables. – Madame, respondit Alcidon, je n’en doute point, mais
        vous trouverez bon, s’il vous plaist, que je ne parle que de ce que je
        sçay pour encores.</p>
        <p>La Nymphe eust plus long-temps continué ce discours, n’eust
        esté que ne voulant guere demeurer en ce lieu pour les doutes
        où elle estoit entrée, et ayant à discourir
        longuement avec Galathée et Adamas sur les nouvelles qu’elle
        avoit receues, s’approchant de Damon, elle luy demanda comme il se
        portoit depuis qu’il avoit esté pensé, et ayant sceu
        qu’il se trouvoit un peu mieux, elle le laissa avec Madonte, ne
        voulant, disoit-elle, luy interrompre le contentement de l’entretenir
        en particulier; et commanda à Silvie, et aux autres nymphes de
        demeurer aupres de Daphnide, et de sa compagnie, pour l’empescher
        d’ennuyer, et pour commencer à faire paroistre à Alcidon
        que les nymphes de Marcilly ne cedent point aux bergeres de Lignon.</p>
        <p>Et à ce mot, prenant Adamas d’une main, et Galathée de
        l’autre, elle le retira dans la galerie, où les portes estans
        bien fermées, elle fit un tour tout entier sans luy rien dire,
        et puis enfin avec un visage tout changé de celuy qu’elle avoit
        auparavant, et tesmoignant assez de la peine où elle estoit,
        elle leur parla de ceste sorte, se tournant vers Adamas: J’ay à
        vous dire, mon pere, de grandes choses, et vous, à me donner le
        fidelle et prudent conseil que vous ne m’avez jamais refusé. Et
        parce que ce que je desire que vous sçachiez tous deux, est un
        discours long, et auquel je pourrois bien oublier quelque chose, je
        veux que celuy qui m’a apporté ces nouvelles vous le die bien au
        long, <pb n="649"/> d’autant que si nous avons le loisir de nous en
        retourner à Marcilly avant qu’il soit nuict. – Ce m’est assez,
        madame, respondit Adamas, pourveu que vous ne soyez trompée en
        la prudence que vous croyez en moy, je vous asseure bien que vous ne le
        serez jamais en ma fidelité. Et pour ce qui est de vostre retour
        à Marcilly, si ce n’est chose qui vous haste trop, vous me
        ferez, s’il vous plaist, l’honneur de demeurer icy ce soir, afin que
        vous n’ayez pas l’incommodité de vous en retourner peut-estre au
        serein. – Vous sçavez bien, mon pere, respondit Amasis, que je
        n’en ferois point de difficulté, si la necessité de mes
        affaires ne m’y contraignoit, comme je m’asseure que vous jugerez bien,
        lors que vous aurez ouy ce chevalier que Lindamor m’a envoyé, et
        que je vous auray dit encores quelque chose que j’ay descouvert depuis peu.</p>
        <p>Et lors, faisant appeller par Galathée le chevalier de Lindamor,
        apres que la gallerie fut bien refermée: Je vous prie, luy
        dit-elle, chevalier, de dire au long tout ce que Lindamor me mande par
        vous, sans y oublier aucune des particularitez que vous m’avez
        racontées, soit pour ce qui concerne nos affaires, ou pour
        celles de Childeric et de Guyemants, puis qu’elles sont de telle sorte
        joinctes ensemble, qu’il est bien mal-aisé de les separer. A ce
        mot, mettant le chevalier entr’elles et Adamas, afin qu’ils se peussent
        mieux entendre, elle prit Galathée de l’autre costé, et
        ainsi tous quatre commencerent de se promener; et lors le chevalier
        apres avoir fait une grande reverence à la Nymphe, prit avec un
        grand souspir la parole de ceste sorte pour luy obeyr.</p>

        <milestone type="space"/>
        <milestone type="space"/>
        <head type="chapitre">HISTOIRE DE CHILDERIC, de SILVIANE et d’ANDRIMARTE</head>
        <milestone type="space"/>

        <p>Je ne puis, madame, sinon avec un grand regret, vous
        redire ce que vous
        me commandez, y ayant faict une perte que malaisément dois-je
        esperer de recouvrer jamais. Toutesfois je ne laisseray de satisfaire
        à ce que je dois en vous obeyssant, apres vous avoir toutesfois
        suppliée d’accuser le déplaisir que je ressens lors que
        vous verrez mon discours embrouillé, et si peut-estre j’oublie
        quelque chose, de m’en vouloir faire ressouvenir, et vous verrez parce
        que j’ay à vous dire, que tous ceux <pb n="650"/> d’un prince ont
        grandement de l’interest à sa conduite, puis que tout leur bien
        ou tout leur mal en despend.</p>
        <p>Le roy Merovée, qui par la grandeur de ses faicts s’est acquis
        ce nom parmy les Francs, parce qu’en leur langage Merveich signifie,
        prince excellent, et non pas comme quelques-uns ont osé dire,
        pour le monstre marin, qui attaqua Ingrande sa mere, femme de Bellinus
        duc de Thuringe et fille de Pharamond, lors qu’elle se vouloit baigner
        dans la mer, que les Francs aussi nomment Merveich, et duquel ils ont
        voulu faire croire qu’il avoit esté engendré. Apres avoir
        gaigné plusieurs victoires, tant sur les Huns, Gepides, Alains,
        que Romains, et Bourguignons, et avoir regné douze ans, mourut
        plein de gloire, et de trophées, regretté de tous ces
        peuples, ne laissant de sa femme Methine, fille de Stuffart roy des
        Huns, et predecesseur d’Attile, surnommé le fleau de Dieu, qu’un
        seul fils nommé Childeric.</p>
        <p>La reputation du pere, l’amour que les Francs luy avoient
        portée, car ils [le] nommoient la delice du peuple, et la grande
        estendue de ses conquestes furent cause qu’aussi-tost que
        Merovée fut mort, tous les Francs d’un commun accord esleverent
        Childeric son fils sur le pavois, et l’ayant couronné d’une
        double couronne: l’une pour monstrer la succession des Francs, et
        l’autre pour tesmoigner les conquestes de son pere, ils le porterent
        sur les espaules presque par toutes les rues de Soissons, où il
        fut proclamé roy des Francs. Devant luy marchoient en premier
        lieu les heraux d’armes avec leurs marques en la main, et apres on
        voyoit les enseignes conquises par Merovée, sur les Huns,
        Gepides, Alains, Bourguignons, et Romains qu’on portoit trainantes par
        terre. Apres suivoient celles des Francs qui estoient semées de
        la fleur de pavillée sur de l’azur; et les dernieres de toutes
        estoient celles de Merovée, son pere. La premiere avec un lyon
        qui essayoit de monter sur une haute montaigne pour devorer un aigle
        qui y estoit au plus haut avec ce mot,</p>
    </div>
    <div class="contentc">
        <milestone type="space"/>
        <p>AVEC PEINE S’OBTIENT LA PROYE.</p>
        <milestone type="space"/>
    </div>
    <div class="contentl">
        <p>Et l’autre, ayant un bouclier qui couvroit une couronne avec ce mot,</p>
    </div>
    <div class="contentc">
        <milestone type="space"/>
        <p>COUVERTE DE L’ESCU PLUS SEURE EST LA COURONNE.</p>
        <milestone type="space"/>
    </div>
    <div class="contentl">
        <p>Et faisant trois tours par toutes les rues principales,
        suivis du
        peuple, et accompagnez de leurs acclamations et de celles des soldats.
        Les feux de joye sur le soir furent allumez aux portes de la ville
        à gros flambeaux de cire qui bruslerent toute la nuict,
        <pb n="651"/> et à la lueur desquels on dança et l’on chanta
        tant qu’ils durerent, faisant des resjouyssances si extremes, que l’on
        voyoit par toutes les rues les tables mises, où estoient receus,
        et traictez tous ceux qui s’y presentoient.</p>
        <p>Il me seroit possible de vous pouvoir redire, madame, combien estoit
        grande l’esperance que tout ce peuple avoit en ce jeune roy, tant pour
        estre fils de Merovée, duquel la memoire estoit encore si
        fraische que ses grandes victoires leur estoient ordinairement devant
        les yeux, que pour l’avoir veu luy-mesme faire de tres-genereuses
        actions, en suivant son pere dans les armées, et maniant les
        affaires publiques. Mais bien-tost il leur fit assez cognoistre que la
        domination est un lieu si glissant, qu’il y a fort peu de personnes qui
        y parviennent, et qui y puissent demeurer les pieds fermes, et sans
        tomber; car peu de temps apres avoir esté couronné, il
        commença de mespriser les armes, et s’addonner à toute
        sorte de delices, ne se souvenant plus que la magnanimité, et
        les exploicts belliqueux de ses predecesseurs avoient aquis la
        domination des Gaules aux Francs, et le royaume des Francs à
        luy, et à ses successeurs. De sorte que l’on ne voyoit plus
        faire estat dans sa Cour que des mollesses effeminées, et des
        hommes tellement changez de ce qu’ils estoient auparavant, que la
        pluspart des jeunes hommes qui sous Merovée avoient
        commencé de s’addonner aux genereux exercices de la guerre, sous
        Childeric, se laisserent tellement aller à son exemple, qu’ils
        sembloient les femmes des hommes qu’ils souloient estre; si bien que
        l’on vit en mesme temps les esperances des conquestes que les Francs
        avoient conceues lors que Merovée vivoit, aussi-tost que ce
        prince se fut de cette sorte laissé aller à la douceur
        des delices, se changer en la crainte que justement ils avoient, de
        veoir enlever l’estat qu’ils avoient conquis, par ceux qui auparavant
        ne mettoient toute leur estude qu’à se pouvoir conserver contre
        les armes belliqueuses de ce vaillant peuple. Ce qui donna un grand
        coup à cet Estat naissant, et qui retarda si bien les grandeurs
        de ce nouvel Empire, que tous les progrez en furent retranchez, et tous
        les espoirs limitez à conserver ce qui estoit acquis.</p>
        <p>Clidaman, Lindamor et Guyemants souffroient avec beaucoup de desplaisir
        ce changement en ce prince, mais plus que tous Guyemants, comme celuy
        qui luy avoit une extreme obligation, et qui pour ceste cause avoit
        destiné tous ses services à l’advan- <pb n="652"/> tage de ce
        roy. Et lorsque plusieurs fois Lindamor conseilla Clidaman de s’en
        revenir en cette contrée, puis qu’il n’y avoit plus de moyen
        d’acquerir de la gloire aupres de ce prince ensevely dans ses delices,
        et dans ses voluptez, Guyemants, les larmes aux yeux, l’en dissuadoit,
        disant, que si quelque chose pouvoit encore rappeller Childeric
        à son devoir, ce seroit la generosité et la vertu de
        Clidaman, et que si ce bien advenoit aux Francs à son occasion,
        il s’acquerroit plus de gloire, et plus de reputation en ceste seule
        action, qu’il n’avoit faict par toutes les precedentes, outre qu’il
        falloit considerer qu’ayant assisté Merovée et Childeric,
        soit contre les enfans de Clodion, soit contre les Romains, et autres,
        il ne falloit point douter que ce royaume venant à se perdre, il
        en recevroit un grand desadvantage, s’estant rendu tous ces princes
        ennemis, comme partisan des Francs. Clidaman qui estoit prince
        genereux, et qui aimoit la personne de Childeric, comme tres-aimable
        à ceux ausquels il vouloit plaire, se laissa fort
        aisément arrester aupres de luy et boucha de telle sorte les
        aureilles aux bonnes et saines considerations de Lindamor, que tout ce
        qui luy fut sagement proposé par luy, demeura inutile, et sans force.</p>
        <p>Il y avoit un jeune chevalier nommé Andrimarte, fils de l’un des
        plus vaillans et des mieux apparentez qui fussent parmy les Francs, qui
        fut nourry enfant d’honneur aupres de ce jeune prince, lors qu’il
        estoit encore en un si bas aage qu’il ne pouvoit suivre Merovée
        dans les armées. Cet Andrimarte, avec plusieurs autres enfans
        des principaux chevaliers, ne bougeoit jamais d’aupres du jeune
        Childeric, estant instruict en tous les exercices que l’on luy
        enseignoit, afin d’estre rendu, aussi bien que quantité
        d’autres, plus capable de servir ce prince; et la couronne des Francs,
        tirant aprés de là, comme d’une seconde pepiniere, les
        plus genereux chevaliers, et les plus grands capitaines, qui, comme
        asseurées colomnes, pouvoient soustenir cet Estat naissant, et
        l’augmenter par la valeur de leurs courages, et par force et prudence
        le conserver. Ces jeunes enfans estoient nourris, non seulement pour
        les rendre adroicts et courageux, dans toutes les choses necessaires
        à la guerre, mais pour leur polir aussi l’esprit, et adoucir le
        farouche naturel de ces vieux Sicambriens, et de ces habitants des
        Palus Meotides. Et afin de les rendre plus aymables aux Gaulois, les
        plus civilisez entre tous les peuples de l’Europe, ils estoient
        ordinairement parmy les jeunes dames de la royne <pb n="653"/> Methine, et
        avoient tant d’honnestes familiaritez avec elles, que quand ils
        venoient à estre grands, il se faisoit plusieurs mariages
        entr’eux, à cause des amitiez qu’en un aage si tendre ils
        avoient contracté ensemble. Ceste royne avoit commandement du
        prudent Merovée son mary, de mesler parmy les filles des Francs
        le plus de Gaulois qu’elle pourroit, afin de rendre par ces alliances
        ces deux peuples non seulement amis, mais alliez, desseignant par ce
        moyen de se rendre aussi bien roy des Gaulois par
        amour, qu’il l’estoit par les armes.</p>
        <p>Parmy celles qui estoient nourries de ceste sorte durant le bas aage de
        Childeric, Silviane tenoit l’un des premiers rangs, tant pour ses
        merites que pour les predecesseurs desquels elle tiroit son origine.
        Ceste jeune fille avoit toutes les conditions qui ont la force de faire
        aymer, pouvant dire que la fortune et la nature l’avoient
        également favoriser; mais outre la beauté du corps qui
        estoit estimée tres-grande, encor avoit-elle un esprit si beau
        que tous ceux qui estoient attirez par ses yeux, estoient arrestez par
        sa courtoisie et douce conversation. Ceste jeune fille n’ayant encore
        que dix ou onze ans fut veue parmy les autres du gentil Andrimarte, et
        qui n’en ayant pas plus de treize ou quatorze, estoit tousjours
        auprés de Childeric presque de mesme aage. Si Silvanire,
        dés ce temps, estoit estimée belle et accomplie parmy les
        filles de Methine, Andrimarte emportoit la louange entre tous ces
        jeunes enfans d’honneur de Childeric pour estre le plus adroit, fust
        à dancer, fust à sauter, ou à quelque autre
        exercice du corps qu’il se mist à faire. Mais plus encore pour
        avoir un esprit doux et gentil, et s’addonnant de sorte à tout
        ce qui estoit de beau et de louable, qu’il emportoit sans
        difficulté l’avantage sur tous ses compagnons, que toutefois il
        se conservoit avec tant de modestie et de courtoisie, que personne
        n’estoit marry d’estre surmonté de luy, et de luy ceder la
        gloire qui luy estoit si bien deue.</p>
        <p>Ce fut donc en cet aage que le jeune Andrimarte jetta les yeux sur la
        belle Silviane, et n’estant pas une beauté qui peust estre veue
        par un si bel esprit que le sien, sans estre aimée, la jugeant
        la plus accomplie de toutes ses compagnes, il commença de la
        servir avec des affections enfantines, et à luy en donner les
        cognoissances que tel aage pouvoit luy enseigner; elle qui ne
        cognoissoit pas seulement encores le nom d’amour, recevoit tous ces
        petits services, comme les enfans ont accoustumé de s’en rendre
        les uns aux autres, sans dessein. Et toutesfois, avec le temps, elle
        com- <pb n="654"/> mença de les avoir plus agreables de luy que des
        autres, et enfin à ressentir quelque chose qui l’attiroit
        à parler à luy, et à estre bien aise qu’il fist
        plus de cas d’elle que de toutes ses compagnes, sans qu’il y eust
        encore ny amour ny affection de son costé. Mais, d’autant que
        tout ainsi que plus on demeure auprés d’un feu, plus aussi en
        ressent-on la chaleur, de mesme Andrimarte ne peut avoir longuement une
        si particuliere familiarité aupres de Silviane, sans donner
        commencement aux premieres ardeurs de l’amour, et en fin de l’allumer
        en son ame, de telle sorte que depuis, ny le temps, ny les traverses
        qu’il receut ne peurent jamais l’esteindre.</p>
        <p>La premiere cognoissance qu’il luy en donna, fut un soir que la royne
        Methine, selon sa coustume, s’alla promener le long des rivages de la
        Seine, car en ce temps là, elle demeuroit le plus souvent dans
        Paris, tant pour estre comme le centre des conquestes de
        Merovée, que pour un oracle qui depuis peu avoit esté
        rendu au temple d’Isis, qui disoit.</p>
    </div>
    <div class="contentci">
        <milestone type="space"/>
        <p>Le Gaulois estranger en Gaule regnera,</p>
        <p>Lors que Paris le chef de la Gaule sera.</p>
        <milestone type="space"/>
    </div>
    <div class="contentl">
        <p>Parce que Merovée et ses Francs estimerent que leurs ayeuls ayans esté Gaulois, cet oracle eust voulu parler d’eux.</p>
        <p>Or ce beau fleuve de la Seine, comme je m’asseure, madame, vous avez
        bien ouy dire, sert de fossé à ceste belle ville, la
        ceignant de ses deux bras et en faisant une isle et delectable et
        forte. Et d’autant qu’il ne ronge ny ne devore pas ses bords comme
        Loire, mais coule paisiblement parmy ceste grande plaine, qu’il arrose
        par cent et cent divers destours, son rivage est presque tousjours
        tapissé de belles et diverses fleurs, et peuplé de
        plusieurs sortes de beaux arbres qui le couvrent au plus chaud de
        l’esté d’un frais et agreable ombrage. Quand la royne s’y devoit
        promener, les dames et les chevaliers, ou deux à deux, ou
        trouppe à trouppe, s’alloient entretenans qui çà,
        qui là, le long de ce beau rivage, sans toutefois s’esloigner,
        de sorte qu’ils ne la vissent tousjours, tant pour se retirer avec
        elle, quand elle s’en iroit, que pource qu’elle vouloit bien leur
        permettre une honneste privauté, mais toutesfois à sa veue.</p>
        <p>Ce soir, car c’estoit presque tousjours apres soupper que Methine
        alloit prendre le fraiz de ce promenoir, Andrimarte, prenant Silviane
        sous les bras, l’entretenoit comme de coustume de ses <pb n="655"/>
        affections enfantines, ausquelles elle respondoit avec des paroles si
        nayves, que l’enfance mesme n’en pouvoit concevoir de plus innocentes.
        S’esgarant ainsi parmy les arbres plus espais, ils s’assirent au
        commencement au pied de quelques vieux saules proches du cours de ceste
        riviere. Mais la jeune fille ne pouvant demeurer trop long-temps en
        repos, et s’ennuyant d’estre assise, s’en alla sautant vers quelques
        aulnes, parmy lesquels elle en choisist un de qui l’escorce tendre et
        polie la convia d’y graver son nom, de sorte qu’avec une esguille
        qu’elle avoit dans ses cheveux elle s’amusa d’y picquer les lettres de
        Silviane. Andrimarte voyant ce qu’elle avoit commencé de
        marquer, passa de l’autre costé du petit arbre, et escrivit
        comme si c’eust esté une mesme ligne, avec un fermoir de lettre
        ce mot, J’ayme, de sorte que quand ceste belle fille eut escrit le nom
        de Silviane, il s’y rencontra en joignant les deux mots, J’ayme
        Silviane. Mais elle, ne prenant pas garde à ce qu’elle avoit
        escrit, mais seulement à ce que Andrimarte avoit marqué:
        Vous aimez, luy dit-elle, Andrimarte, et qui est celle qui vous en a
        donné la volonté? – Vous le trouverez, luy dit-il,
        madame, s’il vous plaist de continuer de lire le reste de la ligne. -
        Quant à moy, respondit-elle, je ne vois point que vous y ayez
        escrit autre chose. – Lisez seulement, madame, dit-il, tout ce qui est
        escrit, sans rechercher qui en a esté l’escrivain, et vous
        contentez que celle qui a mis le nom que j’adore sur ceste escorce, me
        l’a bien plus vivement gravé dedans le cœur. – Et qui est-elle?
        reprit Silviane, et où est ce nom duquel vous parlez? – Tous
        deux, repliqua Andrimarte, sont bien préz d’icy. – Je ne
        sçay, dit-elle, vous entendre, car en fin je ne vois que ce mot
        seul que vous avés escrit. – Et comment y a-t’il? repliqua
        Andrimarte. – Si je sçay bien lire, dit-elle, il y a J’ayme. -
        Et icy? continua Andrimarte, luy monstrant du doigt ce qu’elle avoit
        escrit. – Il y a, respondit-elle, Silviane. – Or, adjoustez tous les
        deux, dit Andrimarte. – Je vois bien, reprit-elle, que joignant ces
        deux paroles, il y a j’ayme Silviane, mais c’est moy qui l’ay escrit. -
        II est vray, respondit Andrimarte, aussi est-ce bien vous qui me l’avez
        gravé dans le cœur. – Dans le cœur, reprit-elle toute
        estonnée, et comment se peut faire cela, puis que je ne veis
        jamais vostre cœur? – Je ne sçay, repliqua-il, comment s’est
        peu faire; mais si sçay-je bien que c’est avec les yeux que
        vous l’avez faict. – Or s’escria-t’elle, voilà ce que je ne
        croiray jamais, car outre que mes yeux ne sçauroient graver
        chose quel- <pb n="656"/> conque, encore si les yeux le pouvoient faire,
        peut-estre, je m’en fusse bien apperceue quelque autre fois, puis que
        vous n’estes pas la seule chose que j’ay veue en toute ma vie. Et pour
        vous monstrer que je dis vray, n’a-t’il pas fallu que je me sois servie
        de cette esguille pour mettre mon nom sur ceste escorce? Je croy que
        j’eusse long-temps employé mes yeux à cet office, avant
        qu’ils y eussent peu marquer la moindre lettre de mon nom.</p>
        <p>Ceste response d’enfant fit bien cognoistre le peu de ressentiment
        qu’elle avoit des traicts d’amour, et toutesfois il ne laissa de luy
        dire: Ne vous estonnez pas, madame, que vos yeux n’ayent gravé
        vostre nom sur l’escorce de cet arbre, puis que le mespris qu’ils font
        de ces choses insensibles, en est la cause. – Mais n’ay-je pas veu,
        dit-elle, ces petits chiens que la royne aime si fort, et qui sont
        continuellement devant mes yeux, et regardez si vous y treuverez une
        seule lettre de mon nom? – Ny moins, repliqua-t’il, daignent-ils de le
        faire sur ces animaux sans raison, mais seulement dans le cœur des
        hommes, et des hommes encore qui sont dignes d’estre estimez tels. – Et
        comment, dit Silviane, s’est peu faire cela sans que je m’en sois
        apperceue? – N’avez-vous pas esté plus petite que vous n’estes
        ? dit Andrimarte. Et respondez-moy, madame, s’il vous plaist, quand
        vous vous estes faite plus grande, avez-vous pris garde comment vous
        avez faict pour croistre? – Cela, respondit-elle, je l’ay fait
        naturellement. – Et naturellement aussi, reprit Andrimarte, vous m’avez
        fait ces blesseures dans le cœur. – Mais, mon Dieu! repliqua-t’elle,
        j’ay ouy dire que toutes les blesseures du cœur sont mortelles. Si cela
        est, et que mes yeux vous y ayent blessé, je seray cause de
        vostre mort, et vous aurez bien occasion de me vouloir du mal. – II est
        vray, continua-t’il, que toutes les blesseures du cœur sont mortelles,
        et que celles que vous m’avez faictes me feront mourir, si vous n’y
        mettez remede; mais quoy qu’il m’arrive, je ne vous voudray jamais du
        mal, puisqu’au contraire je ne pense pas avoir assez de force pour vous
        pouvoir aimer autant que je desire, et que vous meritez. – Je pense,
        dit la jeune Silviane, puis que mes yeux vous ont fait le mal, que le
        meilleur remede sera, qu’à l’avenir je les vous cache. – Ne le
        faites pas, madame, je vous supplie, si vous ne voulez ma mort
        aussi-tost que vous aurez commencé un si mortel remede, car
        sçachez que la blesseure que j’ay receue de vous, est telle que
        si quelque chose me peut conserver la vie, c’est en me donnant d’autres
        nouvelles et semblables blesseures. <pb n="657"/></p>
        <p>- Voilà un mal estrange, dit la jeune Silviane, et puis qu’il
        est ainsi, de peur que vous mouriez, je feray non seulement le
        contraire de ce que je disois, mais je supplieray encores toutes mes
        compagnes d’en faire de mesme, afin que la quantité des
        blesseures que leurs yeux vous feront, puissent vous soulager de celles
        que vous avez receues de moy. – Vos compagnes, respondit-il, ont bien
        des yeux, mais non pas pour me guerir, ny pour me blesser. – Et quelle
        difference, adjousta-t’elle, mettez vous de mes yeux aux leurs, puisque
        quant à moy, je n’y en cognois point? – Elle est telle,
        repliqua Andrimarte, que j’aimerois mieux estre desja mort, que si
        elles m’avoient peu faire la moindre des blesseures que j’ay pour vous,
        et que j’eslirois plustost de n’avoir jamais esté que de n’estre
        blessé de vos yeux, comme je suis. – Je n’entends pas, dit-elle,
        pourquoy vous estes de ceste opinion, car il me semble, que les
        blesseures sont tousjours blesseures, de qui que nous les recevions. -
        II y a, reprit Andrimarte, des blesseures honorables et agreables, et
        d’autres qui sont honteuses et fascheuses, honorables, et agreables, et
        d’autres qui sont honteuses et fascheuses, et celles que je
        reçois de vous sont du nombre des premieres et au contraire
        seroient celles que vos compagnes me feroient si leurs yeux en avoient
        la puissance. – Je ne puis, respondit la jeune Silviane, m’imaginer sur
        quoy se fonde ceste difference. – S’il se trouvoit, dit Andrimarte,
        d’autres Silvianes aussi belles et aussi accomplies que vous estes, et
        qui par leur beauté peussent faire d’aussi aimables blesseures,
        je vous accorderois qu’elles seroient aussi desirables que les vostres,
        mais cela ne pouvant pas estre, soyez certaine, madame, que jamais je
        n’estimeray faveur ny remede, que celuy qui me viendra de vous.</p>
        <p>Silviane estoit fort jeune, et toutesfois non pas tant, qu’oyant parler
        Andrimarte de ceste sorte, elle luy en sceut bon gré; car
        l’amour de nous-mesmes est tellement naturel en nous que rien ne nous
        peut obliger davantage en quelque aage que nous soyons, que la bonne
        estime que l’on fait de nous. Et cela fut cause qu’elle luy respondit:
        La bonne opinion que vous avez de moy vous fait tenir ce langage; mais
        croyés, Andrimarte, que vous y estes obligé par celle que j’ay de vous.</p>
        <p>Et peut-estre leurs discours eussent passé plus outre, sans la
        survenue de Childeric qui, avec une grande trouppe de ces jeunes
        enfans, alloit courant par ces prez, faisant divers saults et divers
        jeux d’exercice, et qui, passant auprez d’eux, les separerent,
        <pb n="658"/> parce que ce jeune prince emmena Andrimarte presque par force
        pour saulter avec ses compagnons comme celuy qui les surpassoit tous en
        addresse et en agilité. Ce fut avec regret qu’il laissa la belle
        Silviane. Elle ne demeura pas seule avec moins de plaisir, parce
        qu’encores qu’elle n’eust aucun ressentiment d’amour jusques en ce
        temps-là, si est-ce que ces dernieres paroles luy firent depuis
        penser à des choses qu’elle n’avoit point encores
        imaginées. Et peu apres, se remettant devant les yeux les
        merites et les perfections du jeune Andrimarte, et repassant par sa
        memoire les cognoissances qu’elle avoit eues de sa particuliere bonne
        volonté, Amour commença de luy esgratigner la peau si
        doucement, qu’au lieu de la cuiseur, elle en ressentit une certaine
        demangeaison, qui peu à peu en se grattant, s’agrandit de sorte,
        qu’en peu de temps elle devint une playe incurable.</p>
        <p>Aussi-tost qu’Andrimarte se peut desrober de Childeric, il s’en
        recourut vers Silviane, luy demandant mille pardons de l’avoir
        laissée seule, s’excusant sur la force que ce jeune prince luy
        avoit faicte. Voylà que c’est, respondit Silviane, si vous ne
        valliez pas tant, vos amies pourroient avoir plus long temps le bien de
        vous voir. – Pleust à Dieu! dit incontinent Andrimarte, que
        vous voulussiez estre de ce nombre, et que vous creussiez de me voir,
        peut-estre quelque bien. – Et pouvez-vous douter, reprit Silviane, que
        l’un et l’autre ne soit pas? Vous avez trop de merites, Andrimarte,
        pour ne donner pas la volonté à ceux qui vous voyent
        d’estre de vos amis; et il y a trop long temps que je vous voy pour ne
        donner pas la volonté à ceux qui vous voyent d’estre de
        vos amis; et il y a trop long temps que je vous voy pour ne les avoir
        pas recogneues et estimées. – Madame, respondit-il, j’estimerois
        ce soir plus heureux que tous les jours de ma vie, si je pensois que la
        belle Silviane eust quelquefois daigné tourner ses beaux yeux
        sur mes actions, aussi bien que mon cœur les a ressentis tout puissans,
        et si à cette heure j’en pouvois avoir quelque asseurance par vos paroles.</p>
        <p>La jeune Silviane, ne pensant pas encore que l’amour fust quelque chose
        qui peust obliger un cœur à se donner entierement à
        quelqu’un, mais seulement une certaine complaisance, qui nous faict
        avoir plus agreable la veue et la conversation d’une personne que d’une
        autre, pensa bien qu’Andrimarte l’aymoit, puis qu’il luy tenoit ces
        discours, et se considerant en elle-mesme, creut bien aussi d’avoir de
        l’amour pour luy, mais de l’amour <pb n="659"/> faicte comme je vous
        disois, et telle qu’une sœur a pour son frere ou une fille pour son
        pere. Et cela fut cause qu’avec cette innocence que son aage tenoit
        encore en son ame, elle luy respondit: Soyez certain, Andrimarte, que
        veritablement je vous ayme, et que si vous me dites quelle asseurance
        vous voulez que mes paroles vous en donnent, je le feray
        tres-volontiers, vous protestant que je n’ay point de frere que j’ayme plus que vous.</p>
        <p>Andrimarte qui avoit plus d’aage et plus d’amour aussi qu’elle, cogneut
        bien que ce n’estoient que des propos d’enfant, et toutesfois luy
        semblant d’avoir desja gaigné un grand point sur elle, il se
        contenta pour ce coup, esperant que le temps et la continuation de sa
        recherche la pourroit faire sortir de cette amour innocente pour la
        porter à l’entiere et parfaicte affection qu’il en desiroit; et
        pour ce, luy prenant la main, il la luy baisa, et avec un visage riant
        : Je demeure, dit-il, le plus heureux et constant chevalier de ma race,
        puis que j’ay eu cette declaration de vous comme la chose du monde que
        j’ay la plus desirée. D’une seule chose je vous veux supplier,
        qui est de ne tromper jamais l’asseurance que vous m’en faictes, et que
        je puisse, pour marque de ce que vous dites, porter le nom de vostre
        frere, et vous appeller ma sœur, afin que ces noms nous obligent
        d’avantage à nous rendre l’un a l’autre les mesmes devoirs, et
        la mesme amitié. – Je le veux, respondit franchement la jeune
        fille, et vous promets de vous aymer, et vous estimer comme si vous estiez mon frere.</p>
        <p>Il vouloit respondre, mais craignant le serein qui commençoit
        à tomber, se retira et les contraignit d’en faire de mesme, et
        de la suivre. Il est vray que depuis ce jour, Andrimatte sceut de sorte
        rechercher cette belle fille, que peu à peu il luy apprit que
        l’amour ne s’arreste pas aux loix de l’amitié, ny dans les
        termes que le parentage prescrit par sa bien-vueillance, car en peu de
        temps elle l’ayma de telle façon que quand elle se prit garde
        que c’estoit Amour qui la lioit en l’affection du jeune Andrimarte, il
        luv fut impossible de s’en retirer, si bien qu’un jour qu’elle se
        rencontra sur le bord de la Seine avec luy, où Mathine comme de coustume
        s’estoit allée promener, s’estans retirez à part sous
        certains arbres, elle prit occasion de luy dire: Et bien, mon frere,
        c’est ainsi qu’elle l’appelloit, vous souvenez-vous des discours que
        nous eusmes en ce mesme lieu il y a quelque-temps, lors que je gravois
        mon nom sur l’escorce de cet arbre? – Et doutez-vous ma sœur,
        respondit Andrimarte, que je ne m’en souvienne tant que je vivray?
        <pb n="660"/> Jamais ce jour ne s’effacera de ma memoire, puis que c’est
        celuy qui a donné commencement à tout le bien que j’auray
        jamais. – Et qu’est-ce, dit-elle, qui vous contenta le plus en tout ce
        que nous dismes alors? – Ce fut, respondit-il, ces mots que vous me
        dites: Asseurez-vous, Andrimarte, que veritablement je vous ayme. -
        Or, dit Silviane, voulez-vous, mon frere, que je vous confesse la
        verité? Croyez, je vous supplie, continua-t’elle en sousriant,
        que quand je vous dis ces paroles, je ne sçavois veritablement
        ce que je vous disois. – Comment, reprit-il incontinent, vous ne
        sçaviez, ma sœur, ce que vous disiez? – Asseurément,
        respondit-elle, je n’en sçavois rien, et comment pour-rois-je
        vous asseurer de faire une chose que j’ignorois, et qui m’estoit
        incogneue? – Vous me trompiez donc? luy dit-il. – Veritablement, dit
        Silviane, je vous trompois, mais c’estoit apres m’avoir deceue
        moy-mesme, car il faut que j’advoue que quand je disois que je vous
        aymois, je ne sçavois que c’estoit que d’aymer, et toutefois, la
        bonne volonté que je vous portois me faisoit croire que c’estoit
        amour, ce qui n’estoit qu’une bien-vueillance d’enfant.</p>
        <p>Andrimarte l’oyant parler ainsi, demeura un peu estonné,
        craignant qu’avec cette excuse elle ne se voulust desdire de tout ce
        qu’elle luy avoit promis; mais elle qui avoit bien d’autres
        intentions, le voyant muet, et se doutant bien de l’occasion de son
        silence: Mais, mon frere, ne soyez point en peine de ce que je vous
        dis, car ce n’est seulement que pour vous donner maintenant de plus
        certaines asseurances de l’amitié que je vous porte. Je dis
        maintenant, parce que depuis ce temps là je confesse que vos
        merites et l’affection que j’ay recogneue en vous, m’ont bien rendue
        plus scavante que je n’estois pas: je sçay à cette heure
        que c’est que d’aymer, non pas seulement un frere, mais Andrimarte, et
        le sçachant je vous proteste que je l’ayme autant que son
        amitié m’y oblige.</p>
        <p>Andrimarte, oyant ce discours tant à son advantage, se relevant
        à genoux, car ils estoient assis en terre: Si j’employois toute
        ma vie à vous remercier, madame, dit-il, et tout mon sang
        à vostre service, je ne sçaurois sortir de l’obligation
        où vos paroles m’ont mis, tant cette declaration me lie, et tant
        je recognois la grandeur du bien que vous me faictes. Mais puis qu’il
        vous plaist que j’oye de si favorables asseurances, ayez aggreable que
        je vous supplie à l’exemple des dieux de vouloir rendre le bien
        que vous me faictes du tout parfaict. – Et qu’est-ce, dit Silviane, que
        vous <pb n="661"/> voulez que je die d’avantage pour vous contenter, puis
        que vous declarant que je sçay à cette heure que c’est
        qu’aymer, j’ayme Andrimarte autant que son amitié m’y oblige? -
        Dites, madame, adjousta-t’il, encore d’avantage, car peut-estre mon
        amitié ne vous oblige guere, et ainsi vous ne m’aymeriez que
        fort peu. – J’ayme, reprit-elle, Andrimarte autant que je dois. – Dites
        plus encores, respondit-il, car il n’y a rien parmy les hommes, qui
        merite l’honneur que vous me faictes. – J’ayme, reprit-elle, Andrimarte
        autant qu’il m’ayme. – A ce coup, dit Andrimarte, je suis contant. -
        Or, continua Silviane, il me plaist maintenant de dire d’avantage:
        J’ayme Andrimarte plus qu’il ne m’aime, et je proteste devant les
        nymphes et les deïtez de ce fleuve, que je n’en aymeray jamais
        point d’autre, et je veux seulement une chose de mon frere, c’est qu’il
        me promette, sur la foy qu’il veut que je luy tienne, en ce que je
        viens de luy dire, que jamais il ne recherchera de moy, que ce que mon
        honnesteté luy peut librement permettre. – Que tous les
        supplices, dit-il incontinent, des plus hays du Ciel me tombent sur la
        teste; que tout le courroux des dieux m’accable, et que jamais je ne
        voye l’accomplissement d’aucun de mes desirs, si jamais, non pas en
        effect, mais en pensée seulement, j’outrepasse les limites que vous me donnez.</p>
        <p>Lors qu’ils se tindrent ces discours, Silviane pouvoit avoir treize ou
        quatorze ans, et Andrimarte seize ou dix-sept, aage si propre à
        recevoir toutes les impressions d’Amour, qu’il imprima ces jeunes cœurs
        de tous les caracteres qu’il voulut; si bien que depuis ce jour, ils
        allerent de sorte augmentant, que n’eust esté la longue et
        familiere nourriture qu’il avoient ensemble, et qui couvroit beaucoup
        des actions de leur amour, sous le voile de la courtoisie, et de leur
        ancienne cognoissance, plusieurs sans doute s’en fussent pris garde,
        mais ayans eu tant de familiarités estans petits enfans,
        personne ne trouvoit estrange les devoirs qu’ils se rendoient l’un
        à l’autre, mesme pouvant encore les couvrir sinon de l’enfance,
        pour le moins d’une bien tendre jeunesse qui estoit en eux.</p>
        <p>Ils vesquirent ainsi pleins de contentemens, et de toutes les plus
        grandes satisfactions qu’ils pouvoient recevoir, attendant que par le
        consentement de leurs parens, ils peussent estre mariez, et ce bien
        leur continua jusques à ce que par mal-heur Childeric tourna les
        yeux sur cette belle fille, car il faut bien croire que ce fut un
        mal-heur qui la luy fit trouver alors si belle, l’ayant veue <pb n="662"/>
        seule auparavant tant de fois, sans s’en estre soucié, mais
        à ce coup se trouvant à un bal, où Silviane
        s’estoit deguisée comme durant les Baccanales l’on a
        accoustumé de faire suyvant la cous-tume des Romains, il la
        treuva tant à son gré que depuis il l’ayma furieusement.
        Silviane s’en prit garde bien tost apres; et parce qu’elle eust
        pensé commettre une extreme faute de ne dire tout ce qu’elle
        pensoit à son cher frere, aussi-tost qu’elle peut parler
        à luy, elle l’en advertit, et luy raconta tout ce qu’elle en
        avoit recogneu. Andrimarte creut bien incontinent cette nouvelle
        affection: Et je m’estonne plus, luy dit-il, qu’il ait tant
        demeuré à vous aymer, vous ayant continuellement devant
        les yeux, que non pas de sçavoir qu’il vous ayme maintenant.
        Mais, ma sœur, l’ambition d’estre aymée du fils du Roy
        Merovée effacera-t’elle l’affection de vostre frere, et
        sera-t’il vray que je sois la miserable tourterelle delaissée de
        sa compagne? – Mon frere, luy dit-elle lors, en luy prenant la main,
        soyez certain que vous ne serez jamais la tourterelle que vous dites,
        que quand la mort me ravira le moyen de vous accompagner. Et si je
        pensois que la doute vous en fut seulement entrée en l’ame,
        l’amitié que je vous porte s’en plaindroit grandement; car
        croyez, Andrimarte, que la mort mesme ne me fera jamais changer la
        volonté que j’ay pour vous, puis que je la vous veux conserver
        entiere en la seconde vie que nos druides nous asseurent que nous
        aurons apres cette-cy, et cette bague que je vous donne, et que je mets
        icy en depost entre vos mains, si vous estes cet Andrimarte que j’ay
        creu m’aymer si parfaictement, me sera rendue par vous en cette autre
        vie, afin que vous me puissiez sommer de la parole que je vous ay
        donnée, et qu’à cette heure je vous reconfirme d’estre
        perpetuellement à vous.</p>
        <p>Est-il possible, madame, de pouvoir representer avec des paroles le
        contentement du jeune Andrimarte? Il se jette à genoux, luy
        baise la main, et cent fois la bague qu’elle luy avoit donnée,
        avec ces extremes sermens de la luy representer au temps qu’elle luy
        commanderoit. Et prenant des ciseaux qu’elle portoit à sa
        ceinture, s’en piqua de sorte le doigt, où il avoit mis la
        bague, qu’il ensanglanta le mouchoir en plusieurs lieux, et puis le
        presentant à Silviane: C’est ainsi, madame, luy dict-il, que je
        signe de mon sang les sermens que je viens de vous faire, et je vous
        conjure de me vouloir rendre ce mouchoir avec ce sang, au temps que
        vous m’avez commandé de vous rendre cette bague, afin que par
        ces <pb n="663"/> marques, et les vivans et les morts puissent cognoistre
        combien est grande l’affection qu’Andrimarte porte à la belle
        Silviane, et combien cette affection a esté heureuse de
        rencontrer par dessus ses merites une si entiere amitié en elle.</p>
        <p>Amour alloit de cette sorte nouant de plus forts liens les cœurs de ces
        deux amants, afin de faire perdre l’esperance à toutes les
        puissances du monde, d’en pouvoir jamais deslier ny rompre les
        chaisnes, et toutesfois cela n’empescha pas Childeric de continuer
        l’amour commencée, et de s’y laisser emporter de sorte, qu’il
        n’avoit ny contentement ny repos, que quand il estoit aupres d’elle. Au
        commencement, de peur que Merovée n’en fust adverty, il cacha le
        plus qu’il peut, cette passion, et cette consideration fut cause, que
        mesme il n’osa la desclarer par ses paroles à la belle Silviane,
        quoy que ses actions fussent si cogneues de chacun, que c’estoit une
        chose superflue que de dire ce que personne n’ignoroit plus.</p>
        <p>En ce temps, d’autant qu’il n’avoit point un plus grand contentement
        que de la voir, il commanda à un peintre de la peindre sans
        qu’elle s’en prist garde, croyant bien que de sa volonté elle
        n’y consentiroit jamais. Et le peintre fut si diligent à
        satisfaire au desir de ce jeune prince, que la voyant par deux ou trois
        fois cependant que les sacrifices se faisoient, il la peignit si bien,
        que quand Childeric la vid, il la baisa plus de mille fois, et ne
        pensant pas que son heur fust entier, si Silviane ne sçavoit le
        thresor qu’il possedoit, la trouvant dans l’antichambre de la royne sa
        mere, il la tira à part, et luy dit: Belle Silviane, je vous
        apporte une nouvelle que peut-estre vous ne sçavez pas: c’est
        que vous pensez estre seule fille de vostre mere, et toutesfois vous
        avez une sœur. – Si je pensois, repondit-elle, seigneur, que ceste
        nouvelle fust vraye, je la tiendrois pour la meilleure que je puisse
        recevoir, et je vous aurois beaucoup d’obligation de la peine que vous
        daignez prendre de me la dire. – Vous avez raison, dit Childeric, d’en
        estre bien aise, car encore qu’elle ne soit pas si belle que vous, elle
        ne laisse de vous ressembler fort. Et afin que vous en puissiez juger,
        voyez-la, dit-il en luy monstrant le portraict qu’il avoit fait faire,
        et advouez que j’ay dit vray.</p>
        <p>Soudain que Silviane jetta les yeux dessus, elle s’y recogneut, et
        à meme temps receut un tres-grand sursaut de se voir entre les
        mains d’autre que d’Andrimarte, luy semblant que ne voulant estre
        à personne qu’à luy, luy seul aussi en devoit avoir la
        ressem- <pb n="664"/> blance; et tendant la main pour le prendre, feignant
        de le vouloir mieux considerer, il le luy donna, mais l’ayant un peu
        regardé, et ne sçachant de quelle sorte elle le luy
        pourroit oster entierement, sans considerer davantage ce qui en
        pourroit arriver, et se voyant prés de la cheminée, elle
        le jetta dans le feu, qui estant fort grand, et le pourtraict n’estant
        faict que du carton, l’eust plustost bruslé, que presque
        Childeric n’y eust pris garde. Mais elle ne l’eust pas si tost
        jetté, qu’elle se repentit de sa promptitude, voyant combien ce
        jeune prince estoit demeuré estonné. Et pour couvrir en
        quelque sorte sa faute: Mon Dieu! dit-elle, seigneur, il estoit si
        mal fait, que j’avois honte que l’on me vist si laide. – Silviane,
        respondit Childeric, vous m’avez grandement offencé, et je ne
        sçay avec quelle patience je le souffre. – Seigneur,
        respondit-elle en rougissant, j’en serois extremement marrie, car c’est
        la verité qu’il estoit si mal faict que j’aymerois autant la
        mort, que de me laisser voir ainsi.</p>
        <p>Le despit alors et l’amour eurent un grand debat dans le cœur
        offencé de ce prince. En fin l’amour estant le plus fort: Je
        verray bien, dit-il, si c’est pour l’occasion que vous me dites, ou si
        la haine, ou le mespris le vous a fait faire. Car si ce que vous dites
        est vray, et que ce ne soit pas une excuse, vous permettrez qu’un autre
        peintre vous peigne tout à loisir, afin qu’il rencontre mieux
        que le premier n’a peu faire qui avoit desrobé ce portraict sans
        que vous l’ayez sceu: Que si vous refusez ce que je demande, je
        croiray avec raison que c’est pour m’offencer; et que vous mesprisez
        un prince qui ne l’a jamais esté de personne que de vous. La
        jeune Silviane qui craignoit d’estre tancée de la gouvernante et
        de ses parens, fut contrainte d’accorder ce que Childeric luy demanda,
        avec des paroles si pleines de courtoisie, qu’il ne peut refuser son
        amour, de n’estre content de ceste satisfaction. – Vous me permettez
        donc reprit le prince, que je vous face peindre. – Je vous accorde,
        seigneur, luy respondit-elle, tout ce qu’il vous plaist, pourveu qu’il
        despende de moy, mais c’est sans doute que la royne le trouvera
        mauvais, si ce n’est avec sa permission, ou pour le moins avec celle de
        la gouvernante. – Ce m’est assez, dit Childeric, que je cognoisse que
        vostre volonté consent à ce que je desire, et que vous
        n’avez jetté ce pourtraict au feu, que parce qu’il estoit mal
        faict. Et d’autant qu’elle faisoit paroistre d’estre grandement en
        peine du desplaisir qu’il en avoit receu, et que quelques-unes de ses
        compagnes s’en estoient pris <pb n="665"/> garde, de peur qu’elle n’en fust
        tancée, luy-mesme dit que le pourtraict estoit si mal faict, que
        veritablement il ne meritoit pas moins de punition que le feu. Et afin
        que l’on pensast que Silviane n’avoit rien faict que par son
        consentement, il en fit des vers qu’il luy donna, et qui estoient tels.</p>
    </div>
    <div class="contentci">
        <milestone type="space"/>
        <head type="chapitre">SONNET</head>
        <h3>Que nul qu’Amour ne doit oser peindre sa Maistresse.</h3>
        <milestone type="space"/>
        <p>Que tu fus temeraire, ô toy dont le pinceau</p>
        <p>Osa bien desseigner les traicts de ce visage!</p>
        <p>Ton art peut seulement en un hardy tableau</p>
        <p>Imiter la nature, et non pas davantage.</p>
        <milestone type="space"/>
        <p>Mais, peintre, ne vois-tu qu’un si parfait ouvrage</p>
        <p>Est mesme en la nature un miracle nouveau:</p>
        <p>Et comment penses-tu d’en bien faire l’image,</p>
        <p>Ne pouvant elle-mesme en refaire un si beau?</p>
        <milestone type="space"/>
        <p>Que ton art cede donc où cede la nature,</p>
        <p>Et ne te va plaignant que l’on t’ait fait injure,</p>
        <p>En bruslant ce crayon par trop ambitieux.</p>
        <milestone type="space"/>
        <p>Pour un si haut dessein foible est la main d’Apelle</p>
        <p>Nul ne le doit oser, et fut-il l’un des dieux,</p>
        <p>Qu’Amour qui dans le cœur me l’a peinte si belle.</p>
        <milestone type="space"/>
    </div>
    <div class="contentl">
        <p>i ce pourtraict ne servit à autre chose, il fut
        cause pour le moins que ce jeune prince fit sçavoir à la belle Silviane
        quelle estoit son affection envers elle; car ceste belle fille ne peut
        s’empescher d’ouyr tout ce qu’il voulut luy en dire, de peur que luy en
        faisant refus il ne se plaignist de la promptitude de laquelle elle
        avoit jetté son pourtraict dans le feu. Et depuis, continuant
        ceste recherche, il ne se passa occasion qu’il la luy peust tesmoigner
        sans luy en faire voir la grandeur. Et parce qu’il est bien
        mal-aisé que la violente passion d’amour se renferme dans les
        limites de la raison, et de la discretion, depuis que Childeric eut
        donné air à sa flamme, en la declarant à Silviane,
        elle s’accreut <pb n="666"/> de sorte que, rompant bien souvent les bornes
        de la modestie, il advint qu’un jour la voyant chanter, il se trouva de
        sorte transporté de cette puissante amour, qu’encores qu’il la
        vid au milieu de ses compagnes, et qu’il y eust une fort grande
        assemblée et de dames, et de chevaliers, il ne se peut empescher
        de la prendre par la teste et de la baiser par force. Silviane n’ayant
        aucune bonne volonté pour Childeric, se sentit grandement
        offencée de ceste violence, et mesme voyant que c’estoit devant
        les yeux presque de toute la Cour, elle n’en fit pas une petite
        plainte, et d’autant plus qu’Andrimarte de fortune s’y estoit
        rencontré, auquel elle ne vouloit donner aucune opinion, que
        ceste recherche de Childeric peust alterer en quelque chose l’affection
        qu’elle luy avoit juré. Toutesfois ce jeune prince, mettant tout
        en risée, la voyant en colere, chanta sur ce suject ces vers
        pour essayer de l’adoucir.</p>
    </div>
    <div class="contentci">
        <milestone type="space"/>
        <head type="chapitre">SONNET</head>
        <h3>Qu’il luy veut rendre ce qu’il luy a desrobé.</h3>
        <milestone type="space"/>
        <p>Elle se plaint, Amour, qu’en l’aymant je l’offense,</p>
        <p>Et voudroit en effect que j’eusse moins de jeux:</p>
        <p>Pourquoy, s’il est ainsi, resserres-tu mes nœuds,</p>
        <p>Et d’en sortir jamais m’ostes-tu l’esperance?</p>
        <milestone type="space"/>
        <p>Si pressé, si vaincu d’extreme violence,</p>
        <p>Un baiser je desrobe, ou desrober je veux,</p>
        <p>Sans pitié de mon mal, et mesprisant mes vœux,</p>
        <p>Colere elle me dit: Quelle est ceste insolence?</p>
        <milestone type="space"/>
        <p>A quelle estrange loy m’a le destin sousmis?</p>
        <p>Dans le regne d’Amour le larcin est permis,</p>
        <p>Et si vostre beauté ce larcin me commande.</p>
        <milestone type="space"/>
        <p>Mais s’il vous desplaist tant, en fin je me resous</p>
        <p>Pour effacer l’erreur qui vous semble si grande,</p>
        <p>De rendre mon larcin, mais de le rendre à vous.</p>
        <milestone type="space"/>
    </div>
    <div class="contentl">
        <p>Silviane toutesfois ne pouvoit prendre en jeu la
        continuation de l’amour de Childeric, et Andrimarte, quelque mine qu’il en <pb n="667"/>
        fit, n’estoit pas sans peine de voir que son maistre estoit son rival
        scachant assez que l’amour et la domination ne veulent point avoir de
        compagnon; et cela fut cause qu’il se resolut de demander Silviane
        à la royne, apres toutesfois d’estre sorty d’entre ces enfans
        d’honneur du roy, puis que mesme l’aage luy en donnoit une bonne
        excuse. Et afin de ne rien faire qui dépleust à Silviane
        il luy communiqua son dessein, lequel elle approuva fort, tant,
        disoit-elle pour sortir de la tyrannie de Childeric, que pour pouvoir
        passer nos jours ensemble sans contrainte.</p>
        <p>Andrimarte donc qui n’avoit nulle plus grande envie que de posseder
        seul et entierement sa chere Silviane, ne manqua point de proposer
        à son pere le juste desir qu’il avoit de ne plus demeurer parmy
        les enfans, ny perdre son aage tant inutilement, puis que tant de
        belles occasions se presentoient de le pouvoir employer aupres de
        Merovée, et dans ses armées à l’imitation de ses
        ancestres, que les années qu’il avoit luy commençoient
        à faire honte, se voyant encores nourry entre les femmes et les
        enfans, qu’il le supplioit de trouver bon qu’il laissast la robbe de
        l’enfance pour prendre la virile, et celle que le nom de Franc, et la
        memoire de ses predecesseurs, et l’exemple particulier qu’il luy
        donnoit, luy faisoit trouver plus convenable et à son humeur et
        à son aage. Le pere qui estoit genereux, et qui voyoit son fils
        assez fort pour le suivre dans les armées, et supporter la peine
        des armes, fut bien aise de remarquer en luy ceste genereuse intention,
        et apres l’en avoir loué et estimé beaucoup, luy promit
        de satisfaire bien tost à son desir. Et pour ne mettre cet
        affaire en plus de longueur, le jour mesme il en parla au roy
        Merovée, qui le trouvant bon, le fit sçavoir à
        Childeric, afin que luy faisant les gratifications ordinaires, il peust
        donner l’espée, et mettre l’esperon au jeune Andrimarte avec les
        ceremonies de l’accolée, comme ils ont accoustumé depuis
        peu, et à l’imitation d’Artus Roy de la Grande Bretagne, lors
        qu’il mettoit les jeunes bacheliers et escuyers au rang des chevaliers.</p>
        <p>Ce jeune prince, qui estoit entierement amoureux de la belle Silviane,
        fit tres-volontiers toutes ces faveurs au gentil Andrimarte, sous
        l’esperance qu’il avoit que soudain qu’il seroit armé chevalier,
        il seroit contraint de s’en aller dans les armées, et luy
        laisser Silviane de laquelle il esperoit de gaigner plus
        aisément la bonne volonté lors qu’elle n’auroit plus
        devant les yeux ce jeune homme, auquel il avoit bien recogneu qu’elle
        ne luy vouloit point de mal. <pb n="668"/></p>
        <p>Toutes choses donc favorisans au dessein d’Andrimarte, il fut
        armé chevalier par les mains de Childeric, qui avoit esté
        fait chevalier quelque temps auparavant par le roy Merovée. Et
        lors qu’il fallut luy ceindre l’espée, et que l’on mit à
        son choix d’eslire telle dame qu’il voudroit, le jeune Andrimarte
        mettant un genouil en terre, supplia la belle Silviane de luy vouloir
        faire ceste faveur, afin qu’il se peust dire le chevalier du monde qui
        eust receu cet honneur de la plus belle main et de la plus belle dame
        qui vive. Childeric fut surpris, luy voyant faire ceste requeste
        à Silviane, et peu s’en falut qu’il ne fist quelque
        demonstration violente du desplaisir qu’il en recevoit, mais la
        presence du roy son pere le retint en son devoir, non toutesfois sans
        rougir, et sans donner cognoissance à plusieurs que cet acte luy
        desplaisoit grandement, et plus encores lors qu’il vit que cette belle
        fille, avec une facon joyeuse, la luy avoit ceinte apres en avoir
        demandé et obtenu le congé de la royne Methine, monstrant
        et à ses yeux et à ses actions le contentement qu’elle
        avoit de la requeste qu’Andrimarte luy avoit faite. Mais celuy que le
        jeune chevalier fit paroistre fut extreme, lors que, la remerciant de
        ceste faveur, il luy protesta d’employer ceste espée et sa vie
        à son service. Et elle qui ne se soucioit guere de cacher la
        bonne volonté qu’elle luy portoit, scachant bien qu’il ne
        tarderoit pas de la demander en mariage à la royne et à
        ses parens, elle luy respondit: Je prie Hesus qu’il vous rende ceste
        espée aussi heureuse que de bon cœur je la vous ay ceinte, et
        que je voudrois faire encore davantage pour vous tesmoigner l’estime
        que je fais de vostre merite. – Vous aurez donc agreable, luy dit-il,
        madame, afin qu’aujourd’huy je reçoive toute sorte de
        contentement, que je puisse porter ceste espée que j’ay receue
        de vos mains, et l’employer à vostre service, et afin qu’elle
        soit plus heureuse, que je me puisse honorer du tiltre de vostre chevalier.</p>
        <p>Silviane alors, rougissant un peu: Ce seroit moy, respondit-elle, qui
        en cela recevrois de l’honneur; mais je ne puis ny ne veux que cela
        soit que par le consentement de la royne qui peut disposer de moy comme
        il luy plaist. Andrimarte qui cogneut bien qu’elle avoit parlé
        avec beaucoup de discretion, mettant un genouil en terre devant Methine: C’est
        aujourd’huy, madame, le jour qui semble me devoir estre le plus
        heureux. Ne vous plaist-il pas que par vostre commandement je
        reçoive le plus grand honneur que maintenant je puisse esperer? <pb n="669"/></p>
        <p>Childeric perdant toute patience, l’interrompit: II me semble, luy
        dit-il, Andrimarte, que si vous n’eussiez point esté tant
        outrecuidé, vous eussiez attendu de faire cette demande à
        la royne, et à Silviane, lors que par quelque belle action, vous
        vous en fussiez rendu digne. Andrimarte qui cogneut bien pourquoi
        Childeric luy en parloit de cette sorte: Seigneur, luy respondit-il,
        j’advoue que je ne merite pas ceste faveur, mais je ne laisse de la
        demander, pour le desir que j’ay de vous rendre quelque bon service, et
        je scay bien que quand j’auray l’honneur d’estre chevalier de Silviane,
        ce nom glorieux me donnera tant de force et tant de courage qu’il n’y a
        entreprise, pour difficile qu’elle soit, de laquelle je ne vienne
        heureusement à bout. – Cette pensée, respondit le prince
        tout en colere, seroit bonne, si elle n’estoit injuste, mais il n’est
        pas raisonnable que vous vous donniez un nom qui ne peut estre
        merité qu’avec le sang. – Mon sang, reprit incontinent le jeune
        chevalier, ne sera jamais espargné pour ce suject non plus que
        ma vie pour le service du roy. Mais, seigneur, je me trouve bien deceu
        de l’esperance que j’avois, qu’en cette occasion, et en toute autre
        vous seriez mon protecteur, et que ce seroit vous qui me procureriez
        toute sorte d’avantage, comme le prince à qui je suis, et
        à qui la nature et ma volonté m’ont donné.</p>
        <p>Childeric vouloit respondre, et peut-estre porté de la violence
        de sa passion, eust parlé outrageusement, si Merovée,
        trouvant cette action tres-mauvaise en son fils, n’eust pris la parole,
        afin de couvrir l’imprudence de Childeric: Vous avez raison,
        Andrimarte, dit le sage roy, de penser que Childeric vous favorisera en
        tout ce qu’il luy sera possible: il le veut, et je le luy commande;
        mais ce qu’il a dit, ç’a seulement esté pour passer le
        temps et pour vous mettre un peu en peine. Et à cette heure et
        luy et moy prions la royne de trouver bon que Silviane vous
        reçoive pour son chevalier, estant tres-raisonnable qu’une si
        belle fille ait un si gentil chevalier qu’Andrimarte.</p>
        <p>Ce jeune homme tout transporté de contentement vint baiser la
        main au roy et à Childeric, pour la grace qu’il recevoit de luy
        ; et quoy que le jeune prince le luy permit, si fust-ce avec un visage
        qui tesmoignoit assez que ce n’estoit que pour le respect du roy qu’il
        le consentoit. Et quoy que Methine le recogneust aussi bien que
        Merovée, qui en eut un grand desplaisir, si est-ce qu’elle ne
        laissa pas de commander à Silviane qu’elle receut Andrimarte
        <pb n="670"/> pour son chevalier, puis qu’elle voyoit que le roy le
        trouvoit bon. La jeune fille n’obeyt jamais à commandement que
        la royne luy eust fait, plus volontiers qu’à celuy-cy, et d’un
        visage si content que chacun le remarqua fort aisément, ce qui
        toucha encore plus vivement le cœur de Childeric, qui se resolut,
        à quelque prix que ce fust, de rompre cette amour qui luy estoit
        tant à contre-cœur. Et parce qu’il cogneut bien qu’il avoit
        donné trop de cognoissance de sa passion, et que le roy n’en
        estoit pas content, il se contraignit le plus qu’il luy fut possible,
        afin de faire croire que tout ce qu’il en avoit faict, avoit seulement
        esté pour le suject que Merovée avoit dict; mais il n’y
        en eut guere en la compagnie qui ne cogneust bien cest artifice, et
        mesme Andrimarte qui sçavoit l’affection qu’il portoit à
        Silviane, et qui previt assez les traverses qu’il en recevroit.
        Toutesfois, n’y ayant rien de trop difficile pour son amour, il se
        resolut à tout ce qui luy en pouvoit arriver; et d’autant que
        l’ordre de chevalerie qu’il avoit receu, l’obligeoit à ne
        demeurer plus oisif parmy les dames, il fit dessein de partir pour
        aller à l’armée, aussi tost qu’il auroit peu prendre
        congé de Silviane, et n’en point retourner que par quelque acte
        signalé il n’eust merité cette belle dame. Elle qui jugea
        qu’il falloit de necessité que cette separation se fist, et
        qu’ils parvinssent tous deux au contentement qu’ils desiroient par
        cette voye, luy donna le congé qu’il luy demanda, quoy qu’avec
        beaucoup de desplaisir; scachant que le roy avoit cette coutume pour
        inciter le courage genereux des jeunes chevaliers à faire des
        actions plus hardies, de donner semblables recompenses à ceux
        qui par leur vaillance se signaloient dans les armées, ils se
        contraignirent l’un et l’autre, et avec regrets et larmes se
        separerent, sous l’esperance de parvenir plustost à ce qu’ils
        desiroient par cet esloignement, que par leur presence.</p>
        <p>De raconter icy les adieux qu’ils se dirent, et les demonstrations de
        bonne volonté qu’ils se firent en cette cruelle separation,
        outre que je le crois inutile, encore ay-je opinion, qu’il seroit
        impossible. Il suffira de penser qu’ils n’en oublierent une seule de
        toutes celles que la pudicité de Silviane peut permettre
        à Andrimarte, et que l’honnesteté d’un si parfaict amour
        luy donna la hardiesse de rechercher, mais je pense estre aussi peu
        à propos de rapporter maintenant tout ce qu’il fit en suitte de
        ce dessein, lors qu’il fut dans l’armée, car il faudroit
        beaucoup plus de temps qu’il ne nous reste de jour, pour raconter les
        choses seulement plus signalées. <pb n="671"/></p>
        <p>Tant y a qu’en la conqueste que Merovée fit de la seconde
        Belgique, il donna de telles preuves et de son courage, et de sa force,
        que Merovée l’esleut pour conduire le secours qu’il envoyoit
        contre les enfans du roy Clodion ausquels il avoit esté
        preferé en la couronne des Francs, tant pour la
        pusillanimité et lasche courage de Renaud que pour la jeunesse
        d’Alberic, et lesquels toutesfois il avoit partagé de la
        moitié du royaume d’Austrasie.</p>
        <p>Mais eux, estans venus en aage, et Alberic se trouvant seigneur de
        Cambray, et des pays voisins, et Renaud duc d’Austrasie, et ayant
        espousé la fille de Multiade roy des Tongres, nommée
        Hasemide, ils firent une estroitte alliance avec les Saxons, et
        desireux de r’avoir le royaume paternel, vindrent fondre avec une
        tres-puissante armée sur le reste de l’Austrasie. Et n’eust
        esté que prudemment Merovée y envoya un puissant secours
        sous la conduite du vaillant Andrimarte, il est certain que leurs armes
        se fussent faict voir jusques aux portes de Paris; et peut-estre
        eussent non seulement retardé les autres conquestes de ce
        vaillant roy, mais luy eussent mis sa couronne en un grand hazard. Au
        contraire, la valeur et la prudence d’Andrimarte fut telle,
        qu’arrestant les progrez de ces deux freres, il les restreignit en fin
        dans l’Austrasie, attendant que Merovée eust le temps de se
        demesler des ennemis que les Romains secrettement luy avoient suscitez,
        et ce service fut si grand que ce sage roy en voulant bien donner
        cognoissance par toute sorte de tesmoignages, ne fut avare des louanges
        que sa vertu meritoit, ny des recompenses dignes des services qu’il en avoit receus.</p>
        <p>Il seroit mal-aisé de dire les contentemens de Silviane, lors
        qu’à tous coups les feux de joye qui se faisoient n’estoient
        accompagnez que des resjouyssances pour les valeureux exploits de son
        tant aymé Andrimarte, la presence duquel elle desiroit
        infiniment, pour se pouvoir resjouyr avec luy de tant d’heureux succez.
        Et toutesfois elle ne pouvoit estre marrie de le sçavoir
        esloigné, puis que son courage genereux luy donneroit tant de
        satisfaction, en l’honneur qu’elle luy voyoit acquerir, qu’elle vouloit
        bien participer à ses peines, par les ennuis de son absence,
        puis qu’elle avoit si bonne part aux gloires qu’il y acqueroit, avec
        tant d’advantage pour la couronne des Francs, monstrant bien par une si
        vertueuse resolution qu’elle estoit veritablement petite fille de
        Semnon, duc de la Gaule Armorique, et si bon et fidelle amy du roy Merovée. <pb n="672"/></p>
        <p>II n’y avoit personne qui n’aymast et louast grandement le vaillant et
        sage Andrimarte; aussi en six ans qu’il demeura dans les
        armées, il n’eut jamais accident de fortune, qui ne luy fust
        heureux. Un seul Childeric estoit celuy qui avoit à contre-cœur
        ses victoires, encores qu’elles fussent à l’advantage de la
        couronne qu’il devoit porter apres Merovée; mais l’amour qui
        estoit plus forte en luy que l’ambition, luy faisoit trouver toutes ses
        actions mauvaises, et en diminuer la gloire, tant qu’il luy estoit
        possible, cognoissant bien que ces louanges ne servoient que d’allumer
        d’avantage l’affection que Silviane avoit pour luy. En fin Andrimarte
        ne pouvant plus vivre esloigné de sa dame, encores que bien
        souvent il en eust des lettres, et que de mesme il luy fist
        sçavoir le plus souvent qu’il pouvoit de ses nouvelles, il
        obtint congé d’aller à Paris, pour donner ordre à
        quelques affaires, qu’il feignoit luy estre survenues.</p>
        <p>Il se presenta donc devant la royne, de laquelle il receut toutes les
        caresses qu’il peut desirer, et ayant trouvé la commodité
        de voir Silviane et recogneu que sa bonne volonté estoit de
        beaucoup augmentée en son esloignement, il luy fit trouver bon
        qu’il parlast à la royne de leur mariage. Jamais en toutes les
        victoires que la fortune luy avoit données, il ne remercia le
        Ciel avec plus de graces, que recevant ceste permission, qu’il estimoit
        par dessus toutes les autres bonnes fortunes; et pour faire cognoistre
        à Silviane l’impatience de son affection, aussi-tost qu’elle luy
        eut permis, il pria quelques-uns de ses plus proches parens, car il
        n’avoit plus de pere, de faire cette requeste à la royne pour
        luy, et la luy demander en grace attendant que ses services luy
        peussent faire meriter une si grande recompense.</p>
        <p>Methine qui sçavoit les merites d’Andrimate, et les grands et
        signalez services qu’il avoit rendus au roy son mary, fut tres-aise que
        l’occasion se fust presentée de faire pour luy quelque chose
        qu’il desirast; et pour tesmoigner à ceux qui luy en porterent
        la parolle combien ce mariage luy estoit agreable: Dites, leur
        respondit-elle, à Andrimarte, que non seulement je consens
        à ce qu’il desire; mais d’autant que Silviane est petite fille
        de Semnon, nostre cher amy, seigneur de la Gaule Armorique, et qu’il ne
        seroit pas raisonnable d’en disposer sans sçavoir sa
        volonté, je luy promets que je luy feray trouver bon, et au roy
        aussi, si pour le moins ils veulent me complaire en quelque chose. Et
        pour tesmoignage de ce que je dis, je luy permets de vivre <pb n="673"/>
        avec elle, non seulement comme son serviteur, mais comme son futur mary.</p>
        <p>Ceste response tant advantageuse, et aussi favorable qu’Andrimarte eust
        peu esperer, fut receue avec tant de contentement par ce jeune
        chevalier, qu’il luy fut impossible de la tenir secrete, de sorte que
        la nouvelle s’en espandit par toute la Cour, et bien tost dans toute
        l’armée, parce que Merovée en ayant esté adverty
        par Methine, il l’eut si agreable, qu’il la dit en disnant tout haut,
        monstrant qu’il estoit bien aise que cette volonté fut venue
        à ce gentil chevalier, afin de commencer par là à
        recognoistre les grands services qu’il avoit receus de luy; et pour ne
        mettre les affaires en plus de longueur, il depescha incontinent vers
        le duc Semnon, son cher et ancien amy, pour luy faire trouver bon ce
        mariage, luy promettant d’advantager de sorte Andrimarte qu’il n’auroit
        point de regret de lui donner sa petite fille.</p>
        <p>Mais Childeric qui se trouva alors dans l’armée, ayant appris au
        commencement cette nouvelle, par les lettres de la royne sa mere, et
        puis par les discours de Merovée, en receut un si grand
        desplaisir qu’il ne se peut empescher d’en parler à son pere,
        couvrant son dessein sous la feinte apparence de son service:
        Seigneur, luy dit-il, le trouvant en particulier, j’ay sceu par les
        lettres de la royne et par les discours que vous en avez tenus ce
        matin, qu’Andrimarte pretend d’espouser Silviane. Le tres-humble
        service que je vous dois me commande de vous representer des choses que
        je pense estre bien dignes de consideration. Et encores que je ne doute
        point que vostre prudence accoustumée ne les ait bien desja
        preveues, toutesfois les grandes et plus pregnantes affaires que vous
        avez sur les bras, me font craindre que n’ayant pas eu loisir de bien
        considerer celles qui semblent estre de beaucoup moindre importance,
        vous pourriez peut-estre passer legerement par dessus, sous l’esperance
        juste de recompenser les services de ce chevalier, que j’advoue,
        seigneur, estre dignes de recognoissance, pour donner courage aux
        autres, d’en faire autant que luy, quand vous leur ferez l’honneur de
        les employer, mais que je nie bien meriter de vous faire commettre une
        si grande et prejudiciable offence contre Semnon vostre cher amy et
        allié, et contre vous-mesme, car il est certain que les
        recompenses ne doivent jamais estre faites au desavantage de nos amis,
        et de ceux qui s’asseurent en nous des choses qu’ils tiennent les plus
        cheres. <pb n="674"/> Semnon, comme vous sçavez, seigneur, est duc
        de la Gaule Armorique, c’est luy qui à vostre arrivée en
        ces contrées, vous a receu en son amitié, vous a
        assisté de ses forces et de ses conseils, et il se peut dire que
        luy, et Gyweldin gouverneur des Eduois, ont esté les deux plus
        fermes pierres, sur lesquelles vous avez asseuré les fondemens
        de vostre domination. Est-il maintenant raisonnable que, s’il vous a
        confié cette fille qui doit estre le support, et le soulagement
        de sa vieillesse, vous en deviez disposer sans son contentement? ou
        seulement est-il bien à propos que vous luy proposiez un party
        tant inegal, et que chacun jugera si desadvantageux? Voulez-vous donc
        que l’on die, que le roy Merovée recompense ceux qui le servent,
        aux despens des princes ses voisins et amis? Souffrirez-vous que l’on
        puisse reprocher que le roy des Francs, sous pretexte d’amitié
        et de consideration, apparie si mal les filles de telle qualité,
        que de les donner en payement des services receus, à des
        personnes de qui la naissance leur est tant inferieure? Pardonnez-moy,
        seigneur, si je parle si hardiment devant vous, et accusez le naturel
        desir que j’ay de ne voir point vostre nom taché d’aucun
        soupçon de chose que je sçay bien estre entierement
        esloignée de vostre intention, et du tout contraire à
        toutes vos actions passées. Ce n’est pas que je tienne pour
        tres-raisonnable, et digne de louange, la volonté que vous avez
        de faire pour Andrimarte; mais je vous supplie, seigneur, que ce soit
        à vos despens, et de chose où vous seul ayez interest,
        car en cela vous acquerrez le nom de prince genereux et magnanime, et
        vous vous rendrez aussi bien le roy des cœurs que vous l’estes des
        corps des Gaulois. Il ne manque pas dans vostre royaume des partis pour
        Andrimarte, et que luy-mesme jugera luy estre plus convenables, que
        celuy de Silviane de laquelle il ne peut pretendre que du
        mescontentement, puis qu’au lieu d’acquerir des amis par cette si peu
        égale alliance, il se fera des ennemis immortels qui jamais ne
        luy pardonneront l’offence qu’ils penseront avoir receue de vous
        à son occasion. Et ainsi, sans qu’il luy en revienne aucun
        advantage, il vous fera perdre et le credit et l’amitié qu’avec
        tant de peine vous avez acquise, et qu’avec tant de soing et de
        prudence vous vous estes conservée parmy tous ceux qui ont cogneu vostre nom.</p>
        <p>Ne croyez pas, seigneur, que je sois l’autheur de ces considerations,
        plusieurs de vos meilleurs serviteurs et qui n’ont osé le vous
        dire, se sont addressez à moy, afin que vous les apprinssiez
        <pb n="675"/> de moy, sçachant bien que les grands roys qui ont
        tousjours l’esprit occupé à des grandes entreprises, ne
        daignent bien souvent tourner les yeux sur ces choses qu’ils pensent
        n’estre pas capables de faire des grands effects, et qui quelquefois
        trainent apres les commencemens d’un grand mal. Je sçay que
        quand Andrimarte scauroit de quelle importance, ou plustost dequel
        prejudice est ce mariage à vostre service, il est tant vostre
        serviteur, qu’il sera le premier à vous supplier, pour amoureux
        qu’il soit, de ne faire rien qui puisse alterer le service de vostre
        Majesté, ou troubler le repos de vostre peuple, ou diminuer tant
        soit peu l’amitié et la bien-vueillance de vos alliez. Et quand
        il vous plaira me le commander, pour vous descharger de cette
        importunité, je m’offre à le luy faire entendre, et
        à luy en deduire les raisons de telle sorte, que jamais plus il n’y pensera.</p>
        <p>Ainsi finit Childeric, qui fut escouté si attentivement de son
        pere, qu’il pensa d’avoir à l’heure mesme la commission d’en
        parler à Andrimarte; mais le sage roy, qui dés
        long-temps avoit bien pris garde que ce jeune prince estoit amoureux de
        Silviane, et que toutes ces considerations ne luy estoient dites, que
        pour l’envie qu’il avoit de la posseder tout seul, luy ayant
        donné audience telle qu’il voulut, et voyant qu’il attendoit sa
        response, apres y avoir quelque temps pensé, reprit ainsi la
        parole avec un visage severe, et luy tesmoignant assez par là le
        peu de satisfaction qu’il avoit receu de sa harangue:</p>
        <p>Je suis tres-marry de recognoistre en vous les choses que je voudrois
        le moins y estre, et particulierement deux, qui seront la cause de
        vostre perte, si avec prudence vous ne vous en despouillez bien-tost.
        La premiere, cette humeur effeminée qui vous emporte à
        une vie dissolue, et à la recherche des delices et de l’amour,
        car si par les contraires l’on fait de contraires effects, et si les
        Gaules que je possede ont esté ravies d’entre les mains de ces
        vaillans et puissans Romains, par la force et par la generosité
        de Pharamond et de Clodion, et s’il a falu que j’aye tant sué
        sous le harnois, et couru tant de hazards pour conserver et agrandir
        les limites de l’Empire qu’ils m’ont laissé, comment ne puis-je
        juger avec raison, que quand je vous auray remis cette couronne apres
        moy, vous ne la conserverez guere long-temps, puis que vous vous
        esloignez et des moyens que nous avons tenus, et de la guerriere vertu
        de la nation des Francs? Mais l’autre condition que je blasme
        grandement en vous, c’est d’employer <pb n="676"/> vostre esprit à
        vouloir couvrir vostre vice sous le voile de la vertu. Pensez-vous,
        Childeric, que j’aye si peu de cognoissance des affaires du monde, que
        je ne juge bien que toutes les choses, que vous me venez representer ne
        sont seulement que pour empescher que Silviane que vous aymez, ne se
        marie encores de quelque temps? Pensez-vous que je ne me souvienne des
        paroles que vous tintes lors qu’Andrimarte fut armé chevalier?
        Avez-vous opinion que je n’aye sceu qu’elle jetta un portraict dans le
        feu, que vous aviez d’elle sans qu’elle le sceust? Et croyez-vous, que
        je n’aye esté adverty de la violence que vous luy fistes quand
        vous la baisastes par force? Ne vous figurez point, Childeric, que pas
        une de vos actions envers elle me soit incogneue, et que si jusques icy
        je les ay supportées, et faict semblant de ne les voir pas, ce
        n’a esté que sous l’esperance qui me restoit encore, que
        peut-estre vous retireriez-vous de vous-mesme de la mauvaise facon de
        vivre que vous avez prise, et que vous ne pouvez pas douter qu’il ne me desplaise?</p>
        <p>Vous faictes le grand homme d’estat et me venez representer ce que je
        dois à l’amitié de Semnon, et aux bons offices qu’il m’a
        rendus; et envers lequel de tous mes voisins, et de tous mes alliez
        m’avez-vous veu manquer en ce que je leur dois, et d’amitié et
        de bien-vueillance? Et pourquoy, si vos pensées estoient bien
        saines, ne jugeriez-vous qu’en cette occasion je ne defauts non plus
        à ces devoirs envers celuy que j’ayme et que j’estime par dessus
        tous les Gaulois? Que si, vous ne pouvez penetrer jusques au profond
        de mes desseins, que ne jugez-vous que ce qui vous est incogneu ne
        laisse d’estre faict avec autant de raison, que vous en voyez en ceux
        que vous sçavez, et que vous entendez? Qu’est-ce que j’ay faict
        jusques icy que mes amis ayent blasmé? ou dites-moy, dequoy mes
        propres ennemis me peuvent accuser, si ce n’est de leur avoir
        osté par la valeur de nos armes ce que autrefois ils avoient
        acquis sur des autres, mais plus avec la peau du renard, qu’avec les
        ongles du lyon? Et un seul Childeric sera celuy qui condamnera les
        actions de son pere, et pourquoy? parce qu’il consent au mariage d’une
        fille que, poussé d’une folle affection, il voudroit deshonorer
        entre les bras mesme de sa mere, et devant les yeux de son pere.</p>
        <p>Trouverez-vous plus à propos, ou plus honorable pour ce genereux
        Semnon, et nostre ancien amy, comme vous dites, que sa fille soit
        remise entre vos mains, que mariée avec Andrimarte? <pb n="677"/>
        La voulez-vous peut-estre espouser? vostre folle humeur vous
        porteroit-elle bien à cette faute? Je ne le veux pas croire,
        car j’aymerois mieux que ce gesse que j’ay en la main vous fust dans le
        cœur, que non pas une si vile pensée; non que je ne n’estime la
        vertu du pere, et la nourriture de la fille, car l’un et l’autre sont
        estimables: mais j’eslirois plustost de rendre à Regnaud ou
        à son frere Alberic, le sceptre entier de leur pere Clodion, que
        de consentir qu’un courage si abbaissé que seroit le vostre eust
        la souveraine puissance sur un peuple si genereux, et si belliqueux que
        celuy auquel je commande. Or si vous ne la voulez point espouser, et
        quand vous le voudriez, si mon consentement n’y sera jamais, qu’est-ce
        donc que vous pensez faire de Silviane? La tiendrez-vous pour
        concubine? Avez-vous opinion que l’honneur de ma maison le comporte?
        que la reputation de la royne le souffre, ou que le courage de Semnon,
        et la generosité de sa race le puisse endurer.</p>
        <p>Cessez, Childeric, de remonstrer à vostre pere ce qu’il doit
        faire en une chose où il n’a point d’autre passion que celle de
        la raison et vous despouillez de cette folle amour qui vous preoccupe
        l’entendement, et lors vous verrez que, si je ne faisois ce mariage, je
        manquerois grandement à ce que je dois. Car, si les princes sont
        obligez, comme vous dites, de recompenser les services receus par des
        bien-faicts et des honneurs, qu’est-ce que je ne dois pas faire pour
        Andrimarte, qui, sans parler des autres exploicts qu’il a faicts pour
        nous, n’a pas seulement resisté à la force des enfans, de
        Clodion, mais en les contraignant de demeurer dans les limites de
        l’Austrasie, peut dire nous avoir conservé le reste de nos
        Estats, donné le moyen de faire le progrez que mes armes ont
        fait depuis le temps que, me surprenant engagé à de
        nouvelles conquestes, ils s’en venoient fondre si inopinément
        sur nous, si la valeur et la sage conduite d’Andrimarte ne nous eussent
        faict espaule, et n’eussent reprimé l’insolence de leurs armes?
        Et dites-moy, Childeric, qu’est-ce que je ne dois pas à un si
        signalé service, et de quelle ingratitude ne serois-je point
        avec raison accusé, si je refusois à son affection,
        à sa fidelité, à son courage, et à ses
        merites la premiere chose qu’il m’a demandée.</p>
        <p>Mais dites-vous, recompensez-le à vos despens, et non pas
        à ceux de Semnon, qui garde ceste fille pour le support de sa
        vieillesse, et pour le soulagement de son dernier aage. Au contraire,
        que ce soit à ses despens, ce seroit veritablement à son
        dommage, <pb n="678"/> si je refusois pour sa petite fille un party si
        convenable, et si avantageux. Car y a-t’il ny prince, ny grand roy qui
        ne creust avoir beaucoup gaigné de s’estre acquis à tel
        prix un semblable gendre, et qui est capable non seulement de conserver
        un estat, mais d’acquerir cent royaumes par sa valeur, et par sa
        prudence? Que peut desirer Semnon de plus advantageux sur ses vieux
        jours, que de voir Silviane entre les mains d’un vertueux chevalier, et
        son estat sous la garde d’un vaillant, prudent, et heureux capitaine?
        Souvenez-vous, Childeric, que je dois non seulement ceste gratification
        à Andrimarte, pour les services qu’il m’a faicts, mais je dois
        ce gendre à Semnon, pour l’amitié et la fidelité
        qu’il m’a tousjours monstrée, et je sçay que vous-mesme
        le recognoissez bien ainsi, et que quand vous avez parlé
        à moy d’autre sorte, ce n’a pas esté Childeric qui a
        parlé, mais ceste folle passion qui le fera perdre et qui luy
        ostera enfin la couronne que je porte s’il ne change bientost et de
        conduite, et d’humeur.</p>
        <p>Et pource, si vous me voulez plaire, vous quitterez non seulement ceste
        vie, qui vous rendra méprisable et odieux à tous ceux qui
        la sçauront, et particulierement aux Francs, de qui le courage
        guerrier ne peut aimer ny supporter un vicieux, ny un faineant pour son
        roy, mais aussi cet artifice duquel vous essayez de couvrir vos
        desseins effeminez sous le visage deguisé de la vertu.
        Autrement, Childeric, soyez asseuré que si de nom je suis vostre
        pere, je ne le seray point d’affection, et qu’au contraire je feray
        paroistre et à vous, et à chacun, que je ne contribue ny
        consens en rien à la honteuse et mesprisable vie que vous faictes.</p>
        <p>Childeric demeura grandement confus, oyant ceste response de
        Merovée, parce que sa propre conscience le convainquoit, et
        toutesfois, suivant l’ordinaire coustume de tous ceux qui veulent
        couvrir leur faute, il essaya de s’excuser en partie des choses que son
        pere luy avoit reprochées, en niant entierement les unes, et
        desguisant de sorte les autres, qu’il eust peut-estre rendu sa cause
        bonne s’il eust parlé à une personne moins avisée
        que Merovée. Mais le sage pere ayant quelque temps
        escouté ses excuses: Enfin, dit-il en l’interrompant, vous
        estes bien marry, Childeric, que j’aye eu assez bonne veue pour
        recognoistre vostre faute, mais ce n’est pas de cela que vous devez
        estre fasché: soyez-le d’avoir failly, et non pas que je l’aye
        recogneu, car estant vostre pere comme je suis, j’auray tousjours plus
        de soing de cacher vostre erreur que vous-mesme. Mais si vous estes
        sage, ne continuez plus <pb n="679"/> cette vie qui sans doute vous fera
        perdre honteusement, et vous souvenez que tout prince qui veut
        commander à un peuple, se doit rendre plus sage, et plus
        vertueux que ceux desquels il veut estre obey, autrement il n’y
        parviendra jamais qu’avec la tyrannie, qui ne peut estre
        asseurée ny agreable à celuy mesme qui l’exerce.</p>
        <p>A ce mot, Merovée le laissant, sans vouloir plus ouyr ses
        repliques, depescha incontinent à la royne Methine, que, sans
        plus prolonger ce mariage, elle en donnast advis à Semnon, le
        bon duc de la Gaule Armorique, afin que le tout se fist par son
        consentement et qu’ensemble elle l’asseurast qu’il rendroit Andrimarte
        tel, qu’il n’auroit point de regret d’avoir accordé sa
        petite-fille à un si accomply chevalier. La royne qui ne
        desiroit pas avec moins de passion de contenter Andrimarte, sans perdre
        un moment de temps, y envoya un ambassadeur, qui n’eut beaucoup de
        peine à l’y faire consentir, parce que Semnon oyant le nom
        d’Andrimarte, duquel la renommée luy avoit raconté tant
        de belles et genereuses actions, le receut pour son gendre avec infinis
        remercimens à la royne de la faveur qu’elle luy faisoit de
        vouloir donner un tel mary à Silviane, se sentant de telle sorte
        obligé à Mérovée et à elle pour
        ceste eslection, qu’il tenoit pour bien recompencez tous les services
        qu’il leur avoit autrefois rendus, et leur remettant deslors entre les
        mains toute l’auctorité qu’il avoit sur elle, il les supplioit
        d’en vouloir disposer comme estant à eux. Que seule-ment il
        desiroit de veoir Andrimarte, afin de cognoistre celuy à qui
        Silviane et ses estats devoient estre, et pour l’obliger par la bonne
        chere qu’il pretendoit de luy faire, à aymer d’advantage sa
        fille, et à cherir selon leurs merites les peuples sur lesquels il devoit commander.</p>
        <p>Ceste response ayant esté receue, la royne en donna incontinent
        son advis à son mary, qui jugea estre à propos
        qu’Andrimarte fist promptement le voyage vers le bon duc Semnon, afin
        de luy rendre le devoir auquel il estoit obligé, et cela
        d’autant plustost qu’en ce temps-là il avoit paix ou
        tréve avec tous ses voisins, si bien qu’il avoit moins à
        faire de sa presence. Andrimarte et Silviane, advertis de ceste
        prochaine separation, encore qu’ils sceussent que de ce voyage
        dependoit tout leur contentement futur, si est-ce que l’extreme
        affection qu’ils se portoient ne les y pouvoit faire consentir qu’avec
        un desplaisir extréme, d’autant que les autres fois
        qu’Andrimarte l’avoit esloignée, ce n’avoit esté que
        <pb n="680"/> pour aller à l’armée, qui ne le separoit que de
        deux ou trois journées. Et Mérovée y estant, elle
        en avoit des nouvelles presque tous les jours, mais cét
        esloignement sembloit devoir estre plus long, tant pour la distance des
        lieux, que pour prevoir que le bon duc Semnon ne le laisseroit pas si
        tost retourner, et leur amour impatiente ne pouvoit sans une
        tres-grande peine se preparer à ceste longue absence. Toutesfois
        la necessité les y contraignant, Andrimarte, avant que de
        partir, pour tesmoignage de sa passion, luy donna ces vers.</p>
    </div>
    <div class="contentci">
        <milestone type="space"/>
        <head type="chapitre">STANCES</head>
        <h3>Sur un depart.</h3>
        <milestone type="space"/>
        <h4>I</h4>
        <milestone type="space"/>
        <p>Dieux! qui sçavez quelle peine</p>
        <p>Donne l’absence inhumaine,</p>
        <p>Accomplissez, s’il vous plaist,</p>
        <p>Mon souhait.</p>
        <milestone type="space"/>
        <milestone type="space"/>
        <h4>II</h4>
        <milestone type="space"/>
        <p>Faictes-moy, puis que l’absence</p>
        <p>Me doit ravir sa presence,</p>
        <p>Aussi tost qu’un souvenir,</p>
        <p>Revenir.</p>
        <milestone type="space"/>
        <milestone type="space"/>
        <h4>III</h4>
        <milestone type="space"/>
        <p>Faictes, comme un androgine,</p>
        <p>D’une puissance divine,</p>
        <p>R’assembler par le dehors</p>
        <p>Nos deux corps.</p>
        <milestone type="space"/>
        <milestone type="space"/>
        <h4>IV</h4>
        <milestone type="space"/>
        <p>Ainsi ma fortune premiere</p>
        <p>Me seroit rendue entiere,</p>
        <p>Ayant par vostre pitié</p>
        <p>Ma moitié. <pb n="681"/></p>
        <milestone type="space"/>
        <milestone type="space"/>
        <h4>V</h4>
        <milestone type="space"/>
        <p>Faites, comme le lierre</p>
        <p>L’ormeau de son bras enserre,</p>
        <p>Qu’elle soit jusqu’au trespas</p>
        <p>En mes bras.</p>
        <milestone type="space"/>
        <milestone type="space"/>
        <h4>VI</h4>
        <milestone type="space"/>
        <p>Pour rompre la douce estrainte</p>
        <p>De ceste union si saincte,</p>
        <p>Le Ciel n’a rien, ny la mort</p>
        <p>D’assez fort.</p>
        <milestone type="space"/>
        <milestone type="space"/>
        <h4>VII</h4>
        <milestone type="space"/>
        <p>Faictes, comme aux irondelles,</p>
        <p>Qu’il me soit donné des aisles,</p>
        <p>Afin de plustost pouvoir</p>
        <p>La revoir.</p>
        <milestone type="space"/>
        <milestone type="space"/>
        <h4>VIII</h4>
        <milestone type="space"/>
        <p>Si j’obtenois ceste grace,</p>
        <p>Pour loing que je m’esloignasse,</p>
        <p>J’y ferois cent fois retour</p>
        <p>Chaque jour.</p>
        <milestone type="space"/>
        <milestone type="space"/>
        <h4>IX</h4>
        <milestone type="space"/>
        <p>Que si cela ne peut estre,</p>
        <p>Vueillez mon retour permettre</p>
        <p>Tout aussi-tost en ce lieu</p>
        <p>Que l’adieu.</p>
        <milestone type="space"/>
        <milestone type="space"/>
        <h4>X</h4>
        <milestone type="space"/>
        <p>Ma voix, où s’addresse-t’elle?</p>
        <p>Les dieux la voyant si belle,</p>
        <p>En sont amans et jaloux</p>
        <p>Comme nous. <pb n="682"/></p>
        <milestone type="space"/>
        <milestone type="space"/>
        <h4>XI</h4>
        <milestone type="space"/>
        <p>Ayant donc l’ame saisie</p>
        <p>D’une froide jalousie,</p>
        <p>La pitié dans leur esprit</p>
        <p>S’assoupit.</p>
        <milestone type="space"/>
        <milestone type="space"/>
        <h4>XII</h4>
        <milestone type="space"/>
        <p>Vainement je les reclame,</p>
        <p>Puis qu’amoureux de ma dame,</p>
        <p>Ils m’en esloignent d’aupres</p>
        <p>Tout exprés.</p>
        <milestone type="space"/>
        <milestone type="space"/>
        <h4>XIII</h4>
        <milestone type="space"/>
        <p>Mais en vain, remplis d’envie,</p>
        <p>Vous nous troublez nostre vie:</p>
        <p>Nos nœuds sont, et nos liens,</p>
        <p>Gordiens.</p>
        <milestone type="space"/>
        <milestone type="space"/>
    </div>
    <div class="contentl">
        <p>Ainsi s’en alla le gentil Andrimarte, plus desireux de revenir, que d’estre possesseur de la Gaule Armorique.</p>
        <p>Je ne vous raconteray point icy, madame, la reception qui luy fut
        faicte, tant par Semnon que par ses peuples, qui ayans sceu la
        volonté de leur seigneur, s’estoient preparez à le
        recepvoir avec toute sorte d’honneur, et de contentement, infiniment
        resjouys de l’eslection que leur bon duc en avoit faicte, tant pour
        Silviane, que pour estre leur seigneur apres luy, car cela ne faict
        rien au discours que vous desirez sçavoir de moy. Il suffira de
        dire que Semnon, apres l’avoir receu avec toute sorte de magnificence,
        et retenu quelque temps aupres de luy, luy accorda non seulement
        Silviane, comme il desiroit, mais de plus, le fit proclamer seigneur de
        la Gaule Armorique apres luy, et en vertu de ce futur mariage, le fit
        recognoistre pour tel par tous ses vassaux, et subjets, n’y ayant ny
        ambassades, solduriers, ny chevaliers qui ne le receussent avec applaudissement.</p>
        <p>Quelque temps auparavant, Clidaman estoit arrivé dans
        l’armée de Merovée, de sorte qu’il avoit veu Andrimarte,
        et avoit esté fort souvent tesmoing, ou pour mieux dire son
        compagnon <pb n="683"/> d’armes en tant de beaux exploicts qui s’estoient
        faicts, et mesme quand Merovée se rendit entierement seigneur de
        la seconde Belgique, de sorte que les nouvelles, qui se sceurent aussi
        tost dans la Cour de Merovée, du bon-heur de ce gentil
        chevalier, luy furent tres-agreables, comme aussi à tous les
        autres seigneurs, et princes Francs, n’y ayant
        que Childeric seul qui en receut du desplaisir.</p>
        <p>Car, encores qu’il feignit le contraire, depuis que son pere l’en avoit
        tancé, il n’avoit eu la hardiesse de faire paroistre l’amour
        qu’il portoit à Silviane, qui toutesfois, au lieu de diminuer,
        alloit croissant de jour en jour, non toutesfois qu’il eust aucune
        intention de l’espouser, car il tournoit les yeux à quelque
        chose de plus relevé, mais il eust bien voulu la posseder en
        autre qualité. Et lors que chacun ouyt la bonne eslection que
        Semnon en avoit faicte, il ne se pouvoit empescher d’en parler
        desavantageusement, le blasmant quelquesfois d’injustice, et
        d’autrefois d’imprudence: d’injustice, privant les justes successeurs
        de son bien; et d’imprudence, en sousmetant la Gaule Armorique
        à une France, qui estoit une nation estrangere.</p>
        <p>Et ne pouvant vaincre la passion qui le consommoit, et trouvant un jour
        commodité de parler à Silviane, il luy dit: Est-il
        possible, belle dame, que vous soyez resolue de vous donner à
        Andrimarte? – Et n’est-ce pas, seigneur, luy respondit-elle, un
        chevalier qui merite plus que je ne vaux? – Vous faites bien
        paroistre, repliqua-t-il, que vous vous cognoissiez fort peu en la
        valeur des choses, puis que vous l’estimiez plus que vous, de qui le
        moindre merite surpasse tout ce que peut valoir Andrimarte. – Si je
        vaux quelque chose, respondit-elle en sousriant, je le rendray bien
        tost riche; car je me donneray entierement à luy, et quant
        à moy, il m’est assez, pourveu qu’il m’ayme, et à cela
        j’espere de l’obliger par l’amitié que je luy porteray. – Cela
        est bon, dit Childeric, avec ceux desquels l’ambition ne suffoque pas
        le jugement, ou de qui la perfidie naturelle, ne prenant par dessus la raison.</p>
        <p>Silviane alors, offencée de ce discours: Seigneur, luy
        repondit-elle, si vous tenez ce discours pour me fascher, c’est sans
        raison, puis que je n’eus jamais autre volonté que de vous
        honorer. Que si c’est pour offencer Andrimarte, je ne sçay comme
        vous en avez le courage, puis que ce pauvre chevalier, outre les grands
        services qu’il vous a desja rendus, et qui sont si signalez, encore ne
        parle-t’il <pb n="684"/> jamais que de l’ambition qu’il a d’employer le
        reste de sa vie en augmentant vostre couronne. – Ma belle fille,
        respondit le jeune prince, ce n’est ny pour vous desplaire, ny pour
        l’offencer, mais seulement pour ne vous veoir perdre, comme je prevoy
        que vous ferez, si vous ne vous retirez de ceste jeune et peu prudente
        affection. Croyez-moy que je ne parle point sans raison, si vous
        sçaviez quel bon-heur vous attend, peut-estre ne vous
        precipiteriez-vous point de ceste sorte. – Seigneur, repliqua Silviane,
        mettez, je vous supplie, vostre esprit en repos, et croyez que tous les
        plus grands advantages qui se peuvent imaginer ne me divertiront jamais
        de l’affection que j’ay promise à Andrimarte. La royne et le roy
        le veulent, Semnon le treuve bon, et me le commande, qu’est-ce qui m’en
        peut donc retirer? – Et quoy! Silviane, reprit Childeric, vous ne
        faictes donc point de conte de ma volonté, et vous ne pensez pas
        que mon consentement y soit necessaire? – Si fay, seigneur,
        respondit-elle, mais je n’en parle point, croyant qu’il ne sera jamais
        autre que la volonté de Merovée. – L’amour, dit-il, que
        je vous porte est telle, que je contrarierois mesmes à Tautates,
        s’il estoit necessaire pour vostre bien; mais puis que vous l’estimez
        si peu, allez, et souvenez-vous que je suis Childeric, c’est à
        dire le fils du roy, et qu’un jour je vous feray paroistre combien
        folement vous mesprisez maintenant ma bonne volonté. Et à
        ce mot, sans attendre sa response, il partit tout en colere, dequoy
        elle fut bien marrie, non pas pour elle, mais pour la crainte qu’elle
        avoit que son courroux ne peust rapporter du mal à son cher Andrimarte.</p>
        <p>Cependant, Semnon ayant retenu quelques mois Andrimarte aupres de luy,
        et luy semblant qu’il estoit temps de le renvoyer vers Merovée,
        il luy donna congé de s’en retourner, à condition
        qu’aussi-tost que le mariage seroit accomply, il luy ameneroit
        Silviane, et se resoudroit de demeurer avec luy d’ordinaire pour
        prendre soin de ses estats, et luy donner le moyen de vivre le reste de
        ses jours en repos. Chacun à son tour le receut avec toute sorte
        d’honneur et de caresses. Merovée qui le traittoit desja comme
        duc de la Gaule Armorique, estoit bien-aise que par son moyen il y eust
        une personne de sa nation, et sur laquelle il avoit tant de puissance,
        qui commandast à un peuple si grand, et son voisin, luy semblant
        que c’estoit une grande asseurance pour sa couronne d’avoir ce
        costé-là si asseuré, et duquel il pouvoit
        entierement disposer. Et en ceste consideration, il commandoit à
        <pb n="685"/> Childeric d’en faire cas, et de l’aimer non pas comme son
        vassal, mais comme son voisin, et duquel il pouvoit retirer beaucoup
        d’utilité pour le progrez et l’affermissement de ses conquestes.
        Mais ce ne fut rien au prix de la bonne chere que Silviane lui fit, qui
        desja le tenant pour son mary, vivoit presque avec l’honneste
        liberté de femme aupres de luy, et quoy qu’elle ne voulust rien
        cacher de tout ce qu’elle faisoit ou qu’elle avoit en la pensée,
        si est-ce qu’elle creut n’estre pas bien à propos de luy dire
        les discours que Childeric luy avoit tenus, tant parce qu’elle scavoit
        bien qu’ils estoient faux, que d’autant qu’ils luy donneroient un grand
        rnescontentement; seulement elle resolut de se retirer avec luy dans
        les estats de Semnon le plustost qu’il luy seroit possible, et
        aussi-tost que leur mariage seroit faict, afin d’eviter la tyrannie du
        jeune Childeric, et les insolences qu’elle prevoyoit lors qu’il seroit
        maistre absolu des Francs.</p>
        <p>N’y ayant donc plus rien qui empeschast l’accomplissement de ce tant
        souhaitté mariage, Methine par l’authorité du roy, et en
        suitte de la volonté de Semnon, en faict passer les articles, et
        huict jours apres les ceremonies en furent faictes au contentement
        general de tous, et avec tant de satisfaction de Silviane et
        d’Andrimarte, que jamais on ne vit deux amans plus contens, ny deux
        visages où le plaisir, et la joye se remarquassent plus
        visiblement. Un seul Childeric souspiroit en son cœur de ce que tout le
        peuple se resjouyssoit; mais comme si le Ciel eust attendu seulement
        que ce mariage fust accomply pour mesler toute la Gaule de trouble et
        de tristesse, dans sept ou huict jours Merovée tomba malade, et
        bien tost apres mourut, plein de gloire et d’honneur, et tellement
        regretté de son peuple et des Gaulois, que jamais les Francs
        n’ont faict paroistre un si grand desplaisir pour roy, qu’ils ayent perdu.</p>
        <p>Childeric, comme je vous disois, madame, fut eslevé sur le
        pavois, et proclamé roy des Francs incontinent apres, avec des
        esperances bien trompeuses, qu’il seroit imitateur des vertus de son
        pere. Silviane, alors qu’elle se ressouvint des paroles desavantageuses
        qu’il luy avoit tenues, conseilla son cher mary d’esloigner promptement
        ce jeune roy, et de se retirer en la Gaule Armorique, tant pour
        éviter la mauvaise volonté de Childeric, que pour
        satisfaire à ce qu’il avoit promis à Semnon. Mais
        Andrimarte qui ignoroit les derniers propos que Childeric avoit tenus
        à Silviane, et qui pensoit estre obligé de demeurer
        quelque <pb n="686"/> temps avec ce nouveau roy pour le servir à son
        advenement à la couronne, ne voulut croire le conseil de
        Silviane, luy semblant qu’il manqueroit à son devoir s’il se
        retiroit avant que de voir le nouveau regne de Childeric bien
        asseuré. Et ainsi sans rejetter entierement ce qu’elle luy avoit
        proposé, alloit dilayant, et faisant semblant que les choses
        necessaires à leur voyage se preparoient, et cependant demeuroit
        ordinairement aupres de la personne du roy avec tant de soing et
        d’affection, que tout autre que Childeric s’en fust ressenty
        obligé. Luy au contraire conservant dans son cœur l’outrage
        qu’il pensoit avoir receu de luy, n’alloit esloignant la resolution
        qu’il avoit prise en son ame, qu’autant que duroient les ceremonies et
        les resjouyssances de son couronnement. Et le mal-heur ne voulut-il pas
        que cependant les nouvelles vindrent à Silviane, et au valeureux
        Andrimarte que Semnon, le bon duc, estoit mort, et que tous les vassaux
        et subjects leur faisoient instante priere de venir en leurs Estats?</p>
        <p>Le desplaisir de Silviane fut tres-grand, et celuy d’Andrimarte ne fut
        guere moindre, ayant receu tant de bien-faicts de ce prince sans avoir
        eu le loisir de luy en rendre services; mais lors que les premieres
        larmes commençoient de se secher, il sembla que le Ciel leur
        voulut donner occasion de les renouveller avec plus d’amertume encores que les premieres.</p>
        <p>Desja Childeric voyoit, ce luy sembloit, ses affaires asseurées,
        et la couronne bien r’afermie sur sa teste, lors que cette nouvelle
        vint à Silviane et desja il avoit commencé de vivre si
        licentieusement, s’abandonnant à toute sorte de voluptez, que
        comme je vous ay dit, madame, chacun avoit perdu l’espoir que la vertu
        du pere avoit fait concevoir du fils. Le peuple s’en plaignoit, les
        grands en murmuroient, et les plus affectionnez en souspiroient. Enfin,
        apres qu’ils eurent quelque temps supporté ceste honteuse vie,
        et plusieurs autres tyrannies et foules qu’il faisoit sur son peuple,
        les grands de l’Estat <pb n="687"/> s’assemblerent à Provins, et
        puis à Beauvais, où toutes choses bien considerées
        et debatues, enfin ils resolurent de le declarer indigne et incapable
        de la couronne des Francs, et en mesme temps en eslirent un, qu’encores
        que Romain, ils jugerent toutesfois estre personne si plein de merites,
        qu’il estoit digne d’estre leur roy. Celuy-cy s’appelloit Gillon, qui
        dés long-temps avoit quitté le party des empereurs
        Romains, pour suivre celuy de Merovée, auquel il avoit tousjours
        rendu un fort bon et fort fidelle service, et qui mesme avoit
        augmenté l’Estat des Francs de la ville de Soissons dont il
        estoit gouverneur. Mais quant à moy, je croy qu’ils firent
        eslection de cet homme ambitieux, parce qu’il n’y eut point de Franc
        qui en voulust prendre ny le nom, ny la charge, de peur de ne la
        pouvoir maintenir contre leur roy naturel, ou pour ne point estre
        atteint du crime de felonnie qui est si detesté parmy eux.</p>
        <p>Mais voyez, madame, comme, lors que Tautates veut chastier les fautes
        des hommes, il fait rencontrer les occasions inesperées. En ce
        mesme temps que desja Gillon se preparoit secrettement pour s’armer, et
        le reste des grands pour joindre leurs vassaux et leurs ambactes avec
        luy, ne voilà pas que Childeric se resolut, avec toute
        l’impudence que l’on sçauroit imaginer, d’oster par force
        Silviane à Andrimarte, non pas pour l’espouser, car aussi ne le
        pouvoit-il plus, estant desja mariée, mais pour en passer sa
        fantaisie, comme desja il avoit fait de quelques autres, depuis le
        decez de Merovée. Et ce qui portoit ce jeune prince à
        semblables desordres, c’estoit l’opinion que quelques flatteurs luy
        donnoient, que toutes choses estoient permises au roy; que les roys
        faisoient les loix pour leurs sujects, et non pas pour eux, et que puis
        que la mort et la vie de ses vassaux estoit en sa puissance, qu’il en
        pouvoit faire de mesme pour tout ce qu’ils possedoient. Ces trois
        fausses, mais flatteuses maximes, apres plusieurs autres violences, et
        qui avoient donné suject aux plus grands de s’assembler par deux
        fois pour le despouiller de l’authorité qui luy estoit si mal
        deue, le porterent à yeux clos à faire cet outrage
        à Silviane, et au valeureux Andrimarte.</p>
        <p>La royne Methine s’estoit retirée pour lors en la ville des
        Remois, tant pour n’estre tesmoing des mauvaises et honteuses actions
        de Childeric, puis qu’elle ne pouvoit plus y remedier, que pour passer
        plus doucement l’ennuy de la perte qu’elle avoit faite, avec les
        ordinaires consolations d’un grand personnage nommé Remy qui
        reluit de tant de vertus, qu’encores que le Dieu qu’il adore soit
        incogneu aux Francs, et à nous, si est-ce que jamais personne
        affligée ne part d’aupres de luy sans estre soulagée de
        sa peine. Or Childeric, prenant donc occasion l’esloignement de sa
        mere, pour faire qu’Andrimarte laissast Silviane seule, il le tire
        à part, et luy controuve mille fausses raisons pour luy faire
        croire qu’il estoit necessaire qu’il allast de sa part luy communiquer
        des affaires qu’il ne voudroit commettre à la fidelité
        d’autre que de luy, et que pour ce suject il le prie de vouloir
        incontinent partir, qu’il ne <pb n="688"/> doute pas du desplaisir que ce
        luy est d’esloigner Silviane; mais que le voyage estant de peu de
        jours, et si necessaire pour le bien de sa couronne, il vouloit croire
        qu’il ne le refuseroit pas. Andrimarte qui n’eust jamais pensé
        qu’un roy, fils de Merovée, eust une si damnable pensée,
        respondit qu’il estoit prest à le servir, et en cette occasion
        et en toute autre; qu’à la verité il aymoit Silviane
        comme sa femme, mais qu’il honoroit Childeric comme son seigneur, que
        ces deux affections n’estoient point incompatibles, et qu’il luy
        tesmoigneroit tousjours qu’il n’avoit rien de plus cher que le bien de
        son service. Avec semblables propos, Childeric luy faisant donner ses
        depesches, il n’eut pas plus de loisir à se preparer à ce
        voyage, que la prochaine nuict, durant laquelle il fit sçavoir
        à sa bien aymée Silviane, la charge que Childeric luy
        avoit donnée, et luy recommanda tres-expressément de
        pourvoir en sorte aux choses necessaires à leur retour en la
        Gaule Armorique, que rien ne les peust retarder plus de cinq ou six
        jours, quand il seroit revenu de la ville des Remois.</p>
        <p>La sage Silviane, ayant escouté paisiblement tout ce
        qu’Andrimarte luy avoit dit, comme elle avoit un esprit prompt et
        subtil, elle luy respondit en souspirant: Ce voyage ne me promet point
        de contentement, et Dieu vueille que l’opinion que j’en ay soit fausse.
        Vous devez vous souvenir que Childeric m’a aymée, ou que pour le
        moins il en a fait le semblant, durant que le roy son pere a vescu. Il
        m’a tenu des langages que je n’ay jamais voulu vous redire, et que je
        vous supplie ne me point commander de vous faire sçavoir, tant y
        a, qu’il m’a bien fait paroistre, et qu’il n’avoit pas beaucoup de
        memoire des services que vous avez rendus, et à luy, et à
        Merovée, et que s’il eust eu en ce temps-là
        l’authorité qu’il a maintenant, jamais nostre mariage n’eust eu
        une si heureuse conclusion que le Ciel nous a voulu donner; depuis,
        vous avez veu quelle sorte de vie il a faite, à quelles
        violences il ne s’est point laissé aller, et par là vous
        pouvez prevoir ce que nous en devons esperer; quant à moy, je
        vous diray que je crains infiniment cet homme. Il a aussi les deux
        conditions qui sont à craindre en une personne; c’est à
        sçavoir, la volonté mauvaise, et la puissance entiere et
        absolue. Vous pouvez juger quel sujet il a de vous envoyer vers la
        royne si hastivement que s’il n’est bien vraysemblable, je penserois
        que vostre commission n’a point esté donnée avec le bon
        dessein. L’on dit que les femmes sont ordinairement
        soupçonneuses, et m’oyant tenir ce langage, <pb n="689"/> vous ne
        perdrez pas ceste opinion, mais, mon fils, considerez si c’est avec
        raison que je la suis, et si ce n’est point une extreme affection que
        je vous porte, qui m’en fait parler ainsi, et vous servant de vostre
        prudence accoustumée, recevez ce que je vous dis pour y
        pourvoir, en sorte que ny vous ny moy n’en avons point de desplaisir.
        Car je say bien qu’en tous les accidens où je vois celles de
        nostre sexe sujettes, j’ay un recours qui ne me defaillera point, et
        une porte par laquelle je trouveray tousjours mes asseurances, qui est
        la mort; mais j’advoue qu’il me fascheroit grandement d’esloigner si
        tost mon fils, et de le perdre pour si long-temps.</p>
        <p>A ce mot se relevant sur un bras, elle luy jetta l’autre autour du col,
        et le baisant le couvrit tout de ses larmes, desquelles le genereux
        chevalier fut grandement esmeu. Et apres avoir longtemps
        consideré sans dire mot les discours de Silviane, et luy
        semblant qu’elle parloit avec beaucoup de raison, il luy respondit:
        Ces pleurs que me mouillent le visage me touchent encore plus vivement
        le cœur, et faut que je vous advoue, que si j’eusse bien pensé
        à tout ce que vous me venez de representer avec tant de justes
        raisons, j’eusse faict en sorte que quelque autre eust eu ce voyage en
        ma place, mais puis que j’ay pris congé du roy, et que toutes
        les depesches sont entre mes mains, quelle excuse puis-je prendre qui
        soit valable? et comment m’en puis-je dédire sans rompre tout
        à fait avec luy? Cela veritablement ne se peut, et puis que
        nous en sommes venus si avant, il faut passer plus outre, et non point
        toutesfois sans essayer d’y pouvoir au mieux que nous pourrons, et
        voicy ce que je pense que nous devons faire.</p>
        <p>Il faut premierement que j’aille et revienne avec toute la plus grande
        diligence qu’il me sera possible, et que cependant vous vous mettiez
        dans la maison d’Andrenic nostre ancien et fidele serviteur, sans
        toutesfois que personne le sçache, feignant que vous estes
        toujours en celle-cy. Que si Childeric a quelque mauvais dessein, sans
        doute il viendra ou envoyera icy, et par là sa mauvaise
        volonté nous sera cogneue; que si de fortune cela n’est pas, je
        seray bien-aise que nous n’en ayons point faict d’esclat, et
        asseurez-vous que la diligence que je feray en mon voyage, luy donnera
        fort peu de loisir d’executer ses desseins. Que si je pensois qu’en son
        ame il l’eust ainsi resolu, jamais il ne verroit la fin du jour de
        demain, car je luy ravirois l’ame du corps, au milieu mesme de toutes
        ses gardes, et de tous ses solduriers, mais en estant <pb n="690"/> en
        doute, je ne veux pas qu’on die qu’Andrimarte ait commis une telle
        felonnie, sous un foible soupçon de jalousie.</p>
        <p>Telle fut la resolution d’Andrimarte, qui partant de bon matin, fit
        entendre à son fidelle Andrenic tout ce qu’il avoit resolu avec
        Silviane, luy commandant de tenir l’affaire si secrette que personne
        n’en sçeut rien. Cet Andrenic estoit un vieux serviteur qui
        avoit eu le soing de sa jeunesse, et de qui l’affection estoit si
        grande, et la fidelité si cogneue, qu’il avoit autant
        d’asseurance en luy qu’en soy-mesme. Son logis estoit assez pres de
        celuy d’Andrimarte, car il avoit esté contraint d’en prendre un
        separé, lors que le chevalier n’estoit pas marié, parce
        qu’il avoit femme et enfans, et depuis l’avoit tousjours gardé
        sous l’opinion que son maistre s’en iroit bien tost en la Gaule Armorique.</p>
        <p>Soudain qu’Andrimarte fut party, Silviane, sans en rien dire à
        ses filles, se retira dans la maison d’Andrenic, feignant de vouloir
        demeurer seule dans son cabinet, pour le desplaisir qu’elle avoit de
        l’esloignement de son mary, et leur commanda, si quelques dames
        venoient pour la visiter, de dire qu’elle se trouvoit mal, et qu’elle
        ne vouloit voir personne, donnant ordre qu’Andrenic seul et un valet de
        pied, qu’Andrimarte luy avoit laissé pour l’advertir en
        diligence s’il estoit necessaire avant son retour, comme celuy auquel
        il se fioit infiniment, luy portassent à manger, ou feignissent
        pour le moins de le luy porter. Elle cependant, se r’enfermant seule
        avec la femme d’Andrenic, demeuroit aux escoutes, tressaillant au
        moindre bruit qu’elle oyoit, et luy semblant de voir desja Childeric
        à la porte de sa chambre. C’est une grande chose que des
        cognoissances aveugles que nous avons quelque-fois des accidents qui
        nous doivent arriver.</p>
        <p>Silviane avoit à la verité occasion de craindre la
        fascheuse insolence de Childeric, mais il n’y avoit rien qui luy en
        deust donner une si grande apprehension, puis que depuis la mort de
        Merovée il avoit fait paroistre d’avoir d’autres intentions, et
        par ses violences s’estoit adressé à plusieurs autres, ce
        qui pouvoit bien donner l’opinion que ses pensées fussent
        portées ailleurs. Et toutesfois il y avoit quelque bon demon qui
        continuellement luy disoit dans le cœur, qu’elle ne verroit point son
        cher mary, que quelque malheur ne luy fust arrivé, et cela fut
        cause qu’elle se representoit tous ceux qu’elle pouvoit craindre, et
        à mesme temps recherchoit quels remedes elle y pourroit
        apporter, prevoyant par ainsi son mal, et y remediant avant qu’il fust
        advenu; et <pb n="691"/> parce qu’elle se fioit grandement en la femme
        d’Andrenic, comme celle qui n’avoit rien plus en son cœur, que le bien
        d’Andrimarte, aussi-tost qu’une pensée luy venoit, elle la luy
        declaroit, et soudain elles recherchoient ensemble par quel moyen elles
        pourroient y pourvoir, et l’ayant trouvé, y donnoient l’ordre
        qui leur sem-bloit estre necessaire.</p>
        <p>Silviane luy proposa donc à quoy elles se resoudroient si
        Childeric ne la trouvant point dans son logis, sa mauvaise fortune le
        faisoit venir en celuy où elle estoit. Premierement elles
        rechercherent un lieu où se cacher, car de resister à la
        force du roy, il estoit impossible; mais voyant la maison petite et
        incommode pour cet effect, et n’y ayant place si retirée,
        où incontinent elle ne fust trouvée, son recours à
        la mort ne luy faillit pas, car c’estoit tousjours son dernier et
        extreme refuge. Mais la bonne femme, qui outre l’amitié qu’elle
        luy portoit, sçavoit bien qu’Andrimarte ne survivroit guere la
        nouvelle de son trespas: Non, non, madame, dit-elle, ne parlons point
        de mort, mais si vous voulez me croire, je vous donneray un moyen qui
        vous asseurera de toute violence, et qui n’est point trop
        mal-aisé. Vous estes jeune, vous avez le corps long, la jambe
        bien faite, et n’avez point encore beaucoup de sein: je suis d’advis
        que vous vous habilliez en jeune chevalier, j’ay icy des habits de l’un
        de mes fils, qu’il y a long-temps qu’il n’a portez, et par consequent
        ils ne seront point recogneus, nous choisirons celuy qui sera plus
        propre à vostre taille, je m’asseure qu’il n’y a personne qui
        vous voyant l’espée au costé, et le chappeau avec le
        panache sur la teste, ne vous mescognoisse pour Silviane. Et par ce que
        vos cheveux vous pourroient faire recognoistre, je suis d’advis que
        nous les couppions, mais seulement à l’extreme necessité,
        et que cependant que nous avons le loisir, nous vous habillions, parce
        que cela ne peut vous rapporter aucune incommodité. – 0 ma mere
        ! s’escria alors Silviane, que heureuse à jamais soit celle qui
        vous a fait naistre, puis que par vostre prudence je me vois
        aujourd’huy conservée à mon cher Andrimarte, ne croyant
        pas qu’il y ayt autre moyen de me garder en vie, veu la violence que je
        prevoy de l’insolent Childeric. Usons, ma douce mere, de diligence,
        puis que le cœur me dit que nous n’aurons pas du temps de reste; et
        quant à mon poil, tenez les ciseaux prests pour en faire
        l’office, et croyez que je ne le plaindray aucunement, si je le perds
        en une si bonne occasion.</p>
        <p>A ce mot cette vertueuse Silviane commença à se
        deshabiller, <pb n="692"/> cependant que la bonne femme alla querir ses
        habits desquels elle avoit parlé; et parce qu’elle desiroit
        grandement de la bien servir, elle fut incontinent de retour, et se
        r’enfermant toutes deux seules, choisirent celuy qui leur sembla plus
        à propos, et moins remarquable, et le mettant sur la belle
        Silviane, elle parut le plus beau chevalier de la Cour, mais de telle
        sorte deguisé, que la bonne femme n’eut plus d’opinion qu’elle
        peust estre recogneue, mesmes que le bardiac, qui est une certaine
        sorte de veste-ment que les Lingones ont accoustumé de porter,
        luy estoit si juste qu’il sembloit avoir esté faict sur son corps.</p>
        <p>Et lors luy ceignant une espée au costé: Je vous fais
        chevalier, luy dit la bonne femme, et ce nom vous oblige de maintenir
        l’honneur des dames. – Ma mere, respondit Silviane, je vous promets
        devant les dieux domestiques qui nous voyent et qui nous escoutent que
        cette espée maintiendra aujourd’huy l’honneur d’une dame pour le
        moins, et que l’ayant à mon costé, je ne crains plus la
        violence de Childeric, sçachant bien m’en servir contre luy, ou
        s’il est trop fort, contre moy-mesme, qui, encores que plus foible,
        n’auray pas moins de courage qu’un homme à m’en aller attendre
        l’autre vie, sans tache d’aucune souilleure. Mais il me semble qu’il me
        faudroit encore des bottes et des esperons, parce que si ce tyran vient
        icy, il n’y a pas apparence que je m’y arreste, et de m’en aller
        à pied, vous sçavez qu’une personne si bien vestue que je
        suis n’y va pas ordinairement, et cela peut-estre me feroit
        recognoistre plus aysément. – Puis, dit la bonne femme, que vous
        avez ce courage, je vous le conseille, et afin qu’il n’y ait point de
        doute de vostre pudicité, quoy que je sçache bien
        qu’Andrimarte est trop asseuré de vostre vertu, pour en rien
        soupçonner à vostre desadvantage, je vous veux
        accompagner, afin de pouvoir rendre tesmoignage de toutes vos actions.
        Et de fortune, il y a deux chevaux que j’ay ouy dire à Andrenic
        estre si aisez et commodes que nous pouvons sans crainte les monter, et
        avant que de me desguiser, je vay commander qu’ils soient sellez et
        bridez, et que le valet de pied d’Andrimarte les tienne, tant pour nous
        les donner quand nous en aurons affaire, que pour nous ayder à
        monter à cheval.</p>
        <p>Cependant qu’elle descendit pour donner ordre à tout ce qu’elle
        avoit dit, Silviane demeura seule dans sa chambre, si aise de se voir
        desguisée de cette sorte, qu’elle ne se pouvoit assez regarder
        ny remercier le Ciel de luy avoir donné un si bon moyen pour
        <pb n="693"/> tromper les desseins de Childeric; car se souvenant des
        derniers discours qu’il luy avoit tenus, elle croyoit infailliblement
        qu’il n’avoit esloigné Andrimarte d’elle, que pour luy faire
        quelque violence. Et en mesme temps, il luy vint une opinion qui luy
        gela l’ame de peur. Ce tyran, disoit-elle en soy-mesme, ayant
        desseigné de me faire quelque violence, et cognoissant le
        courage d’Andrimarte, n’envoyera-t’il point sur les chemins pour le
        faire tuer à son retour. Et lors qu’elle estoit sur cette
        pensée, la femme d’Andrenic revint, à laquelle toute
        tremblante, et les larmes aux yeux: Ah! ma mere, luy dit-elle, je
        suis morte si vous ne me secourez. Ce meschant, continua-t’elle,
        cognoist bien que le courage d’Andrimarte ne supportera pas l’injure
        qu’il a pensé de me faire, sans vengeance; c’est pourquoy il
        faut tenir pour chose certaine, qu’il le fera massacrer à son
        retour si nous n’y prevoyons. – Madame, luy respondit-elle, laissez-moy
        habiller vistement, afin que je vous puisse suivre, car il me semble
        d’avoir ouy quelque bruit dans la rue, et cependant je penseray
        à ce que nous aurons à faire, parce que ce que vous
        dictes n’est pas sans apparence, puis que jamais un meschant ne faict
        à moitié une mauvaise action s’il peut. Et lors
        s’accommodant au mieux qu’il luy fut possible, à peine
        avoient-elles pris des bottes que le valet de pied s’en vint tout
        effrayé leur dire, que le roy estoit entré dans la maison
        d’Andrimarte, et qu’il cherchoit Silviane, faisant de grandes menaces
        à Andrenic, et aux autres domestiques, pour sçavoir
        où elle estoit. Silviane alors se descoiffant: Couppe ces
        cheveux, luy dit-elle, mon amy, et depesche-toy le plus que tu pourras.
        Mais le valet de pied en faisant quelque difficulté, elle-mesme
        mit les ciseaux dedans, et parce qu’elle se gastoit toute, il luy dit:
        Puis qu’il vous plaist, madame, je les coupperay, à condition
        que l’occasion passée je les puisse appendre au temple de la
        chaste Diane pour tesmoignage de cette action si genereuse. -
        Depesche-toy, luy dit-elle, je te prie, et fais-en ce que tu voudras,
        estant resolue que ma mort me signalera bien mieux devant tout le
        monde, si cet artifice ne me faict eschapper la violence de ce tyran.</p>
        <p>Cependant que ce jeune homme couppoit les cheveux de Silviane, elle
        tondoit la femme d’Andrenic, et fust bien ou mal, elle eut faict
        plustost que luy, et sans perdre temps, descendans tous trois dans
        l’escurye, apres toutesfois avoir bien serré leurs robbes, elles
        monterent à cheval, et si à temps, qu’à peine
        estoient-elles <pb n="694"/></p>
        <p>hors de la maison, lors que Childeric et toutes ses gardes y entrerent
        par l’autre porte, faisants un bruit et une si grande violence que ces
        pauvres dames en oyant la rumeur trembloient de crainte de tomber entre
        ses mains. Mais le jeune homme qui s’estoit trouvé plusieurs
        fois dans les dangers de la guerre avec son maistre, sans s’effrayer:
        Suivez-moy, leur dit-il, et ne craignez rien, car je jure par la vie de
        Monseigneur, que je le tueray plustost que de souffrir qu’il face
        injure à la femme de mon maistre. Et lors hastant un peu leur
        pas parce que la clameur du peuple avec celle des domestiques
        d’Andrimarte alloit augmentant, il leur fit passer le Pont, et puis
        prenant le chemin du Mont de Mars, les mit au derriere de la montagne
        en un lieu bas, où l’on avoit tiré des pierres, et d’une
        certaine chaux blanche, qu’ils appellent plastre, afin qu’elles ne
        fussent veues, avec intention d’aller la nuict reposer en quelque
        village aupres de là.</p>
        <p>Mais la femme d’Andrenic qui estoit grandement en peine de son mary, et
        Silviane aussi, fort desireuse de sçavoir ce qu’auroit fait
        Childeric, quand il ne l’auroit pas trouvée, luy commanderent
        d’aller dans la ville pour leur en rapporter des nouvelles. Ce jeune
        homme incontinent s’y en alla, et de fortune entra dans la ville au
        mesme temps que l’on en vouloit fermer les portes, laissant ces deux
        dames si estonnées de se voir seules en lieu escarté et
        en cet habit desguisé, que la plus asseurée trembloit de
        crainte et de frayeur.</p>
        <p>Toutesfois l’extreme affection de Silviane envers Andrimarte, parmy
        toutes ses peurs et ses estonnemens, eut bien encor assez de force pour
        la faire resouvenir du peril qu’elle avoit prevu pour luy à son
        retour; et si elle eust sceu le chemin, il est certain qu’elle n’eust
        pas attendu ce jeune homme, mais dés l’heure mesme s’y en fust
        allée, tant que les chevaux eussent peu marcher, dequoy elle se
        plaignit grandement avec cette bonne femme, qui jugea bien estre
        necessaire de luy en donner advis, mais qui cognoissoit bien aussi que
        d’y aller sans guide, c’estoit perdre le temps. Et pour ce, la
        consolant au mieux qu’elle pouvoit, la supplia de ne vouloir rien
        precipiter, que le Ciel avoit si bien conduit leur dessein
        jusques-là, qu’il ne leur seroit non plus avare de ses faveurs
        à l’advenir.</p>
        <p>Attendant donc avec impatience le retour de ce jeune homme, et le temps
        commençant à leur sembler fort long, en fin elles
        l’apperceurent de loing qui venoit tant qu’il pouvoit courre, car
        <pb n="695"/> de temps en temps, tantost l’une et tantost l’autre sortoient
        sur le haut pour voir s’il ne revenoit point, et par ce qu’elles virent
        qu’il n’y avoit personne qui les peust appercevoir, pressées
        d’impatience, elles allerent à sa rencontre afin de
        sçavoir tant plustost les nouvelles qu’il leur apportoit.
        Soudain qu’il fut arrivé, et qu’il peut reprendre son haleine
        pour parler: Madame, luy dit-il, les dieux ne vous ont jamais mieux
        assistée, et vous n’eustes jamais une plus sage resolution, que
        celle que vous avez faicte de vous desguiser. Car sçachez que
        cet ingrat de Childeric (il ne merite pas que nous le nommions roy,
        puis qu’il en faict ses actions toutes contraires) ce meschant, dis-je,
        et ce tyran a fait des violences les plus extraordinaires dans vostre
        maison, et dans celle d’Andrenic qui jamais ayent esté commises
        par les plus cruels barbares en la prise et au saccagement d’une ville
        ennemie. – Eh! mon amy, dit Silviane, conte-nous par le menu tout ce
        que tu en sçais. – Madame, interrompit la femme d’Andrenic,
        permettez-luy premierement de me dire comme se porte mon mary. – Vostre
        mary, respondit ce jeune homme, est en bonne santé, et a
        esté surpris d’une joye extreme, quand je luy ay dit la
        resolution que vous aviez prise. Et parce que ce lieu est trop pres de
        la ville, je croy, madame, qu’il seroit bien à propos de vous en
        esloigner, et par les chemins je vous raconteray toutes mes nouvelles. – Mon
        amy, respondit Silviane, conduis-nous du costé
        d’Andrimarte, car je suis resolue de l’aller moy-mesme advertir de tout
        ce qui s’est passé. </p>
        <p>Ce jeune homme alors se mettant devant et prenant le chemin que son
        maistre luy avoit asseuré qu’il tiendroit à son retour,
        parvint enfin à Ville Parisis, et puis laissant à main
        droicte les Galle-Heluetiens, essaya de gagner par les endroicts les
        plus couverts, Lisi et Gandelu, parce qu’Andrimarte luy avoit
        asseuré qu’il reviendroit par Largeri, par Fere, et par Coincy,
        droit à Gandelu. Et d’autant qu’il estoit desja bien tard et
        qu’il eut opinion que Silviane n’estant guere accoustumée
        d’aller de cette sorte à cheval, se trouveroit bien-tost lasse,
        il fit dessein de ne passer point Claye pour ce soir.</p>
        <p>Et cependant, pour ne perdre temps, s’estant mis au milieu d’elles
        deux, il commença de parler de cette sorte à sa
        maistresse pour leur rendre le chemin moins ennuyeux: Vous desirez,
        madame, de sçavoir ce qui s’est passé en vostre logis
        depuis que vous estes dehors encore qu’il n’y ait pas long-temps;
        toutesfois j’ay tant <pb n="696"/> de choses à vous raconter, que je
        ne sçay par lesquelles je commenceray. Ce n’a point esté
        sans raison (et faut croire que le Grand Tautates vous en donné
        la pensée), si vous avez eu crainte de Childeric, estant un
        miracle que vous ayez eschappé de ses inhumaines mains, parce
        que veritablement il est venu avec la plus grande insolence dans vostre
        logis que jamais l’on ait ouy dire. Sçachez, madame, que quand
        je suis arrivé à la porte de la ville, j’ay esté
        tout estonné de la voir à moitié fermée, si
        bien que pour peu que j’eusse retardé d’avantage, il m’eust
        esté impossible d’y pouvoir entrer. Quantité des notables
        y estoient accourus avec les armes, et avec un si grand tumulte
        qu’incontinent les chaisnes se sont trouvées tendues et garnies
        des hommes du quartier. Je suis enfin avec beaucoup de peine parvenu en
        vostre logis, où j’ay trouvé la plus grande rumeur, et la
        plus grande foule du peuple, et des solduriers, et des gens de la garde
        de ce tyran, et qui en armes les uns contre les autres se presentoient
        furieusement les piques, avec contenance de venir bientost aux mains.
        Cependant l’on entendoit de grands cris dans nos deux logis, et
        plusieurs disoient que c’estoit Silviane, que Childeric vouloit
        des-honorer, et que pour en avoir plus de commodité, il avoit
        envoyé Andrimarte vers la bonne royne Methine, que c’estoit une
        grande honte au peuple de Paris, de souffrir une si grande violence
        devant ses yeux, que d’avoir desja supporté semblables actions,
        luy donnoit et la volonté, et la hardiesse de continuer, et que
        desormais il n’y auroit plus de seureté pour l’honneur de leurs
        femmes et de leurs filles, puis que l’on s’addressoit à des
        personnes de telle qualité, et qu’il valoit bien mieux mourir
        pour une fois, que vivre avec tant de honte et vitupere.</p>
        <p>Je remarquay que parmy ceux qui tenoient ces langages, il y avoit et
        des Gaulois, et des Francs, et que peu de chose les porteroit aux
        armes. Cela fut cause qu’aux Francs, je leur disois: Ah! Messieurs!
        souffrira-t’on qu’Andrimarte soit traicté avec tant
        d’indignité devant les yeux de nous tous? et aux Gaulois: Et
        quoy? la fille du bon duc Semnon demeurera donc sans secours, et sera
        honteusement forcée dans vostre ville? Il ne falut guere leur
        repliquer ces paroles pour tout, à coup les faire venir aux
        mains, mais avec tant de furie, que des gardes et des solduriers du
        tyran une partie a esté tuée, et l’autre s’est mise en
        fuitte, avec un si grand desordre que c’a esté tout ce qu’il a
        peu faire luy-mesme de se sauver dans son palais, où maintenant
        tout le peuple <pb n="697"/> le tient, investy, et ne sçait-on ce
        qui s’ensuivra. Quant à moy, j’ay incontinent couru dans vostre
        logis, où j’ay trouvé Andrenic sans chappeau, et sans
        manteau, et y a apparence que les fuyans de Childeric l’ayent
        maltraicté; toutesfois il n’a point de blesseure. La maison est
        tout ainsi que si elle avoit esté saccagée, et toutes les
        filles et les femmes eschevelées et deschirées par de si
        grandes violences, que jamais l’on n’a veu desordre si grand en une
        maison. Aussi-tost qu’Andrenic m’a veu, et toutes ces filles, l’une me
        sautoit au col d’un costé, l’autre me tiroit de l’autre, crians
        toutes comme insensées, et me demandans où vous estiez.
        Je leur ay briefvement respondu à toutes: Que vous estiez en
        lieu où la plus grande peine que vous aviez estoit
        l’apprehension de leur mal. Et me retirant à part avec Andrenic,
        je luy ay raconté tout au long ce que vous aviez faict et le
        lieu où vous étiez. Luy alors ravy de joye se laissant
        cheoir les genoux en terre, et levant les mains en haut: Soyez-vous
        à jamais beny, o grand Tautates, a-t’il dit, puis qu’il vous a
        pleu par vostre prevoyance prevenir un si grand mal-heur. Et puis se
        relevant, il ne pouvoit se lasser de me demander comment vous aviez
        fait, si sa femme ne vous avoit point abandonnée, et de quelle
        sorte vous estiez toutes deux sans estre recogneues, et ayant satisfait
        le plus briefvement qu’il m’a esté possible à toutes ses
        demandes, je l’ay laissé le plus content homme du monde. Il m’a
        commandé, lors qu’il m’a veu partir, de dire à sa femme,
        de mourir plustost que de vous esloigner.    Et parce
        que j’ay eu crainte que le temps ne vous semblast trop long, je m’en
        suis revenu vers vous, madame, mais non pas sans peine, car j’ay
        trouvé cent chaines tendues, et à chacune il a fallu
        demeurer long-temps avant que de pouvoir passer. Enfin voyant ce peuple
        si animé et presque tous parler si advantageusement de mon
        seigneur, je me suis resolu de leur dire tout ouvertement, que j’estois
        à Andrimarte, et que vous m’envoyiez vers luy pour l’advertir de
        la violence dont Childeric avoit voulu user contre vous. Vous
        sçaurois-je dire, madame, avec combien d’affection ils se sont
        tous venus offrir à moy? Je n’ay pas eu depuis beaucoup de
        peine à passer, car se disant à l’aureille l’un à
        l’autre, qui j’estois, et où j’allois, ils faisoient à
        l’envy à qui me rendroit plus de courtoisie et de faveur; de
        ceste sorte, estant à la porte, elle m’a esté incontinent
        ouverte, et celuy qui y commande, lors que je suis sorty: Mon enfant,
        m’a-t’il dit, ne manquez de dire à <pb n="698"/> vostre maistre
        qu’il se haste de venir, et que ceste ville luy fera paroistre combien
        elle ressent l’outrage qu’on luy a voulu faire, et qu’il ne craigne
        point la force ny la violence de personne, parce que nous mettrons tous
        la vie pour luy faire reparer une si grande injure.</p>
        <p>Ainsi finit ce jeune homme, et cependant ceste belle dame marchoit le
        plus diligemment qu’elle pouvoit pour le desir qui le pressoit de
        rencontrer Andrimarte, afin de luy raconter tout cet accident, et luy
        en faire voir la vengeance que le peuple luy promettoit.</p>
        <p>Mais, madame, nous estions d’autre costé bien empeschez, parce
        qu’aussi-tost que Childeric fut asseuré qu’Andrimarte estoit
        party, prenant quelques jeunes gens mal-advisez et qui ordinairement le
        portoient à ces violences, il s’en alla dans la maison
        d’Andrimarte, où ne trouvant que le fidelle Andrenic, et
        quelques-uns luy faisant accroire qu’il avoit caché la belle
        Silviane, ou pour le moins qu’il sçavoit bien où elle
        estoit, il se saisit de sa personne, luy fit des injures sans nombre,
        et je croy que sans Clidaman et Lindamor, il l’eust fait mourir. Mais
        eux, ayans esté advertis que le peuple s’assembloit, et enfin
        qu’il prenoit les armes, ils accoururent mal-heureusement où le
        tumulte estoit le plus grand, avec ceux que promptement ils avoient peu
        assembler des leurs, et bien à propos pour le roy, parce que
        sans leur secours il eust esté en danger d’espreuver quelle est
        la furie d’un peuple esmeu, et qui avec raison a pris les armes. Mais
        Clidaman voyant Childeric en ce danger, mettant la main à
        l’espée, et tous ceux qui estoient de sa suitte, nous y fismes
        de si grands efforts, qu’en fin le roy fut desengagé, non point
        toutesfois que Clidaman et Lindamor n’y fussent grandement blessez, non
        pas tant qu’ils ne l’accompagnassent tous deux dans son palais,
        où incontinent tous nos Segusiens s’assemblerent au mieux qu’ils
        peurent, encores qu’il ne leur fust pas permis d’y venir en trouppe, et
        entre autres Guyemants s’y trouva, qui encore que recogneu pour
        serviteur de Childeric n’estoit pas hay du peuple, parce que chacun
        sçavoit bien qu’il n’estoit point du nombre de ceux qui
        consentoient, ou qui poussoient ce jeune prince
        à ces indignes et honteuses violences.</p>
        <p>Quand Lindamor l’apperceut: Et bien, luy dit-il, Guyemants, vous avez
        enfin voulu que Clidaman ait porté la penitence de la faute
        qu’il n’a pas faite? – Vous pouvez croire, respondit-il tout
        troublé, que ma creance n’a jamais esté qu’un si grand
        mal- <pb n="699"/> heur deust arriver. Et approchant de luy, il se mit
        à genoux aupres du lict où il estoit couché, parce
        qu’il ne pouvoit plus se tenir debout, et luy prenant une main:
        Seigneur, luy dit-il, ne voulez-vous pas faire paroistre que vostre
        courage peut vaincre encore un plus grand mal-heur? – Mon cher amy,
        luy respondit-il, jamais Clidaman ne manqua de courage, mais je ne puis
        resister à la force de la mort. Alors Guyemants, les larmes aux
        yeux: J’espere que Tautates ne nous affligera point de tant que nous
        ravir un prince si necessaire pour le bien des hommes, et qu’il nous
        fera la grace de vous posseder plus longuement. – Guyemants,
        respondit-il, nous sommes tous en sa main, il peut disposer de nous, et
        pourveu qu’il me face le bien de laisser cette vie avec la bonne
        reputation que mes ancestres m’ont acquise, je demeure content et
        satisfaict du temps que j’ay vescu.</p>
        <p>Et lors appelant Lindamor qui estoit blessé, mais non pas
        mortellement comme luy, et qui fondoit tout en pleurs pour voir son
        seigneur en ceste extremité: Vous estes, leur dit-il, les deux
        personnes en qui j’ay plus de confiance. Je vous conjure, vous
        Guyemants, d’asseurer Childeric, que je meurs son serviteur, et que
        j’emporte un extreme regret de ne luy avoir peu rendre plus de
        tesmoignage de mon affetion. Que si toutesfois les services que je luy
        ay rendus, et au roy son pere, ont quelque pouvoir envers luy, qu’il
        trouve bon que vous luy disiez de ma part, que s’il ne delaisse la vie
        honteuse qu’il a faite depuis qu’il est roy, il doit attendre un
        tres-aspre chastiment du Ciel. Et vous, Lindamor, aussi-tost que la
        mort m’aura clos les yeux, si pour le moins vos blesseures le vous
        permettent, r’amenez tous ces chevaliers Segusiens en leur pays, et les
        rendez de ma part à la Nymphe ma mere, à laquelle je vous
        conjure par l’amitié que je vous ay portée, de continuer
        le service que vous avez commencé, et luy dites que je la
        supplie de ne se point affliger de ma perte, puis que le Ciel l’a ainsi
        voulu, et que les humains sont entierement en sa disposition. Qu’elle
        se console en ce que le peu de temps que j’ay vescu, je pense avoir
        tousjours faict les actions d’un homme de bien, et que je vais attendre
        l’autre vie avec ceste satisfaction, que je croys avoir passé
        celle-cy sans reproche. Dites aussi à ma chere sœur, que si j’ay
        quelque regret de mourir si tost, c’est plus pour n’avoir plus le bien
        de la voir, que pour autre chose, que je laisse parmy les hommes.</p>
        <p>Et lors nous faisant tous appeller, et nous voyant la plus part
        <pb n="700"/> tout autour de son lict les larmes aux yeux, il nous tendit,
        quoy qu’avec peine, la main à tous, et apres nous commanda
        d’obeyr à Lindamor comme à sa propre personne, et sur
        tout de vous servir, madame, et la nymphe Galathée, avec toute
        la fidelité de vrays chevaliers, et qu’il s’asseuroit que nous
        recevrions de vous, la recompense des services que nous luy avons rendus.</p>
        <p>Il sembloit qu’il voulust dire encore quelque chose, mais une foiblesse
        le prit, qui luy ravit en fin la vie, demeurant pasle et froid entre
        les bras de Lindamor, qui le voyant en tel estat, de douleur tomba
        esvanouy de l’autre costé. Je ne scaurois vous redire les pleurs
        et les gemissemens que nous fismes, et tous ceux de la Cour aussi,
        quand ils sceurent sa mort. Mais ce qui fut une grande preuve de sa
        preud’hommie: le peuple mesme de la ville, qui estant esmeu est
        ordinairement sans respect et sans amour, l’oyant dire, le plaignit, et
        en chantoit à haute voix la louange, criant que c’estoit grand
        dommage de la mort de ce prince tant amy de leur nation et de leur
        couronne, et d’autant plus qu’ils sçavoient bien tous qu’il
        n’avoit jamais consenty aux violences et tyrannies de Childeric.</p>
        <p>Il ne faut point douter que les plaintes et les regrets n’eussent
        duré encore d’avantage, sans l’eminent peril où nous nous
        trouvasmes incontinent apres, mais l’apprehension de la mort qui se
        presentoit aux yeux de tant que nous estions, nous contraignit de nous
        mettre en deffence. De fortune en mesme temps, tous ces seigneurs qui
        s’estoient assemblez à Provins, et depuis à Beauvais,
        sans sçavoir cet accident, estoient venus en trouppe pour
        essayer la volonté du peuple, et le trouvant avec ses armes en
        la main, pour le mesme dessein qu’ils estoient venus, ils se mirent
        à la teste de tout ce peuple, et vindrent investir le Palais
        Royal, avec quantité de tambours et de trompettes, et menant un
        si grand bruit que Childeric commença d’apprehender la furie de
        ces mutinez. Et parce qu’il avoit un grand espoir en la valeur de
        Lindamor, et au conseil de Guyemants, il les envoya querir tous deux,
        afin d’adviser à son salut. Ny l’un, ny l’autre ne voulurent en
        cette presente occasion luy reprocher ses fautes, mais tous deux luy
        offrirent toute sorte d’ayde et de secours au peril de leurs vies, et
        Lindamor, encore que blessée voulut à l’heure mesme aller
        donner dans l’ennemy, et conseilloit le roy de mourir, mais en roy et
        en homme de courage. Au contraire Guyemants, comme sage et prudent: II
        ne faut jamais, dit-il, seigneur, se <pb n="701"/> precipiter où il
        n’y a point d’espoir de salut. Quand chacun de nous auroit la fortune
        de cinq cens, nous ne serions encore point esgaux au nombre grand des
        ennemis que nous avons. Le temps, à qui sait bien s’en servir,
        rapporte les biens à la fin qu’il luy a ravis, c’est pourquoy sa
        supreme sagesse est de fleschir au temps et de naviger selon le vent.
        Il ne faut point penser que, quelque effort que nous peussions faire
        à ceste heure, nous puissions changer la volonté de ce
        peuple tumultueux; et d’autant moins que nous voyons les principaux
        des Francs et des Gaulois estre joincts avec eux, il faut croire
        qu’Andrimarte et tous ses amis y sont, car ils auront promptement
        envoyé apres luy, sans doubte Gillon le Romain n’aura pas
        esté oublié, ny tous les autres qui sont mal contens. Et
        qui sçait si Renaut et son frere, enfans de Clodion, n’ont pas
        desja esté mandez pour s’y trouver? Que si cela est comme nous
        le devons croire, quelle force avons-nous pour les remettre à
        leur devoir? ou seulement pour nous garentir de leur outrage? Je vous
        conseille donc, seigneur, (s’il vous plaist de croire mon conseil, je
        m’oblige de ma vie à vous remettre au throne de vostre pere), je
        vous conseille, dis-je, de ceder à la violence de ceste fortune
        contraire, vous retirer hors de ce royaume, et demeurer en repos aupres
        de Basin en Thuringe. Il est votre parent et vostre amy, il sera bien
        aise de vous retirer en sa maison, et de vous rendre tous les devoirs
        de l’hospitalité deue à un si grand prince affligé
        et cependant je prends les dieux penates pour tesmoins que tant que
        vous serez absent, je ne penseray, ny ne travailleray à chose
        quelconque qu’à vous remettre bien avec vos peuples, et j’espere
        d’en venir à bout, si vous suivez les advis que je vous donneray.</p>
        <p>A peine avoit-il finy de parler ainsi, lors qu’on ouyt une trompette, qui s’estant un peu
        approché du pont-levis, apres avoir sonnré par trois fois, dit à haute voix ces paroles:</p>
    </div>
    <div class="contentli">
        <milestone type="space"/>
        <p>Les druides, princes et chevaliers des Francs, et
        Gaulois assemblez et unis, declarent Gillon roy des Francs, et Childeric
        tyran, et incapable de porter la couronne de ses ayeux.</p>
        <milestone type="space"/>
    </div>
    <div class="contentl">
        <p>A mesme temps Guyemants, qui estoit accouru, et Childeric
        mesme virent porter le long de la rue Gillon sur le pavois selon la coustume des
        Francs, avec des exclamations si grandes, qu’il cogneust bien que
        Guyemants avoit raison; et craignant que <pb n="702"/> les siens mesmes ne
        les trahissent, il se retira avec le fidelle Guyemants, où apres
        fort peu de discours il se separa d’avec luy, emportant la
        moitié d’une piece d’or, pour signe que quand Guyemants luy
        envoyeroit l’autre moitié qu’il gardoit, il pourroit revenir en
        toute asseurance dans son royaume, et la figure de ceste piece estant
        rejoincte, avoit d’un costé une tour pour monstrer la constance: et
        de l’autre un dauphin au milieu des vagues tourmentées avec
        ce mot tout à l’entour, REND LES DESTINS CONTRAIRES. Et en mesme
        temps, changeant d’habits, il pria Lindamor, tout blessé qu’il
        estoit, de le vouloir accompagner jusques hors des mains de ce peuple
        avec ses chevaliers Segusiens; et Lindamor le luy ayant
        accordé, Guyemants promit de donner telle sepulture au prince
        Clidaman, que l’on cognoistroit combien il l’avoit honoré durant
        sa vie. La nuit estant venue, le roy passa secrettement par la porte
        qui sortoit hors de la ville, et accompagné de tous nos
        chevaliers, fut conduit jusques aupres de Thuringe, et parce que le
        travail avoit beaucoup fait de mal aux playes de Lindamor, il fut
        contrainct de s’arrester à son retour en la ville des Rhemois,
        où la royne Methine prit un soin tout particulier de luy, et de
        sa cure. Là nous sceusmes que le genereux Andrimarte ayant
        rencontré la belle Silviane se resolut incontinent à la
        vengeance, mais adverty le mesme jour de la punition que Childeric en
        avoit receue, il pensa, sans luy faire plus de mal, de se retirer en
        ses estats, et de pardonner ceste faute à Childeric, qu’il
        excusoit en quelque sorte, considerant l’extreme beauté de
        Silviane. Lindamor d’autre costé, ne luy semblant pas à
        propos que vous fussiez plus long-temps sans estre advertie de ces
        nouvelles, encore que tres-mauvaises, m’a commandé de les vous
        apporter, vous avouant, madame, n’avoir jamais eu charge plus
        ennuyeuse, ny qui me donnast plus de soucy; mais craignant que cela
        n’importast à vostre service, je n’ay pas voulu manquer au
        commandement qu’il m’en a fait.</p>
        <p>Ainsi finit le chevalier avec les larmes aux yeux: mais
        Galathée oyant la mort de son frere, encore qu’elle se
        contraignit tant qu’elle peut, si fallut-il en fin qu’elle laschast la
        bonde à ses pleurs, et quelque remonstrance qu’Amasis luy peut
        faire, qu’elle payast le tribut de la foiblesse humaine, et de son bon
        naturel. Cela fut cause que sa mere luy voulant donner un peu de temps
        pour se descharger de cette juste douleur, demanda cependant au
        chevalier, si Lindamor ne reviendroit point bien-tost, et luy ayant
        <pb n="703"/> respondu, qu’il attendroit son entiere guerison, elle tira
        Adamas à part, ayant commandé à ce chevalier de
        s’en aller dans la salle, jusques à ce qu’elle luy fist entendre
        ce qu’elle vouloit qu’il fist, et sur toute chose qu’il fust secret, et
        ne parlast à personne de la mort de Clidaman, ny des autres
        accidens arrivés à Lindamor, et au roy Childeric.</p>
        <p>Et se tournant vers le druide, lors qu’elle vit le chevalier hors de la
        gallerie, et que personne ne la pouvoit entendre, que la nymphe
        Galathée: Or, mon pere, luy dit-elle, vous avez ouy les
        mal-heureuses nouvelles que ce chevalier m’avoit desja
        racontées, et faut que j’advoue que la perte de mon fils m’a
        tellement touchée, que si je n’eusse permis à ma douleur
        de se descharger la nuict par mes larmes, je croy que l’estomac me fust
        ouvert, tant j’ay ressenty vivement ce coup de fortune. Mais la
        necessité des affaires que je me vois tomber sur les bras, m’a
        contrainte de dissimuler cette douleur, et il est necessaire, ma fille,
        que vous en fassiez de mesme, car si la mort de Clidaman vient à
        estre sceue avant que nous ayons donné ordre à nos
        affaires, je crains que Polemas n’use de quelque trahison envers nous,
        nous voyant mesme desnuées de tant de chevaliers, qui sont
        encore avec Lindamor. Et je ne dis pas ces choses sans raison, puis que
        j’ay remarqué il y a quelque temps, que cet homme s’attribue
        plus d’authorité qu’il ne devroit, qu’il a entrepris par deux
        fois de faire mourir Damon, et mesme en vostre presence, cela d’autant
        qu’il craint que je ne prenne fantaisie de le vous faire espouser. Mais
        ce qui me descouvre plus clairement sa mauvaise intention, j’ay veu des
        lettres que Gondebaut le roy des Bourguignons luy escrit, par
        lesquelles je remarque une grande et fort particuliere intelligence,
        qui m’ayant esté si soigneusement cachée, ne peut estre
        qu’à mon desadvantage; je croy que son dessein est de s’emparer
        de cet estat, et afin de s’affermir son usurpation, me ravir
        Galathée et l’espouser, ou de bonne volonté ou de force.
        - O dieux! Madame, s’escria Galathée, seroit-il possible que
        cet outrecuidé eust bien conçeu un si meschant dessein?
        - N’en doutez point, madame, respondit le druide, je juge sur ce que
        madame vous a dit, que ce fut pour ce subject qu’il fit venir il y a
        quelque temps ce trompeur auprés des jardins de Mont-brison,
        pour vous abuser sous le nom de sa feinte saincteté et le tiltre
        de druide, et essayer si par ce moyen il pourroit parvenir à
        l’honneur de vos bonnes graces. Et voyant que cela ne luy a
        profité de rien, et que Clidaman, Lindamor <pb n="704"/> et tous ces
        autres chevaliers sont absents, il pourroit bien prendre maintenant
        l’occasion aux cheveux, et s’en servir par le moyen des intelligences
        qu’il a eu loisir de faire, depuis que l’entier gouvernement de cette
        contrée luy a esté remis. C’est pourquoy je serois
        d’advis, madame, dit-il se tournant vers Amasis, que vous fissiez
        retourner ce chevalier en toute diligence vers Lindamor, pour le haster
        de venir avec tous ses vaillans et aguerris chevaliers qui luy restent,
        et autant qu’il en pourra promptement recouvrer d’ailleurs; et
        cependant retirez-vous dans vostre ville de Marcilly, où sans en
        faire semblant je vous envoyeray le plus de solduriers et de chevaliers
        que je pourray, et moy-mesme je m’y rendray dans deux jours, et s’il
        m’est possible y feray porter Damon, ne le croyant guere asseuré
        en ce lieu champestre, contre la violence de Polemas.</p>
        <p>- Je jure, interrompit Galathée, que s’il estoit si
        mal-advisé que d’entreprendre contre ma personne de cette sorte,
        avec les mains et avec les ongles mesme je l’estranglerois. – Ma fille,
        respondit Amasis, Dieu vous garde d’estre en ces extremitez, j’aymerois
        mieux vous voir morte dans un cercueil, que sousmise à la
        discretion de cet insolent; mais j’espere aussi que cela ne sera
        jamais, et toutesfois si faut-il de nostre costé y apporter le
        remede que la prudence d’Adamas et sa fidelité nous propose. Et
        pource je suis d’advis que ce soir mesme vous vous en en veniez avec
        moy à Marcilly, et qu’ensemble nous emmenions Alcidon et
        Daphnide avec toute leur suitte, et que nous les priions de quitter les
        habits si peu convenables à leur condition, et sans leur en dire
        le subject, nous nous prevaudrons de leur ayde, si nous en avons de
        besoing. Et demain j’envoyeray une littiere pour emporter Damon et
        Madonte, m’asseurant que si nous luy en donnons tant soit peu de
        cognoissance, il s’efforcera de sorte qu’il pourra bien supporter le
        bransle de la littiere. Mais, dit-elle, se tournant du costé
        d’Adamas, à propos du druide qui vint il y a quelque temps
        autour de Montbrison, qui devinoit et qui vivoit avec tant d’apparence
        de saincteté, il faut que vous sçachiez, mon pere, qu’il
        y est retourné, et qu’il recommence de faire comme la premiere
        fois. – 0 Madame! dit le druide, que c’est un grand abuseur, et que si
        vous sçaviez en quoy Polemas s’en est voulu servir, vous
        jugeriez bien que l’un et l’autre est bien digne de chastiment, mais le
        discours en seroit trop long pour ceste heure que je vois le soleil se
        baisser si fort, que vous n’avez pas du temps à perdre pour
        <pb n="705"/> vous en retourner de jour. Tant y a que si l’on s’en pouvoit
        saisir, vous descouvririez par luy tout le dessein de Polemas, car il
        en est un des plus asseurez instruments.</p>
        <p>Galathée, à qui le despit avoit seché en partie
        les larmes: Si madame veut, dit-elle, nous le prendrons
        asseurément, parce qu’il faut seulement que je feigne de vouloir
        parler encores à luy; mais je ne sçaurois conduire cette
        affaire sans Leonide, c’est pourquoy il est necessaire de l’envoyer
        querir. – Madame, respondit Adamas, je vous asseure que demain, lors
        que je reconduiray Damon, je la vous ameneray. Cependant je suis
        d’advis que dés le grand matin vous mandiez Silvie vers ce
        trompeur, pour luy dire que dans deux ou trois jours vous le voulez
        aller voir; cela abusera Polemas, et pourroit bien estre cause de
        retarder d’autant le mauvais dessein qu’il a, ce qui nous seroit un
        grand advantage, pour avoir le loisir de donner ordre à la
        deffence que je prevoy qu’il nous faudra faire.</p>
        <p>Avec quelques autres semblables discours, ils se resolurent à ce
        qu’ils avoient à faire. Amasis pour ne perdre point le temps et
        en donner à Galathée de bien secher ses yeux, se faisant
        apporter du papier et une escritoire, escrivit à Lindamor, qu’en
        la plus grande diligence qu’il pourroit, il vinst la trouver, et que
        comme que ce fust, il se fist plustost porter, pour une occasion tant
        importante qu’il sçauroit par ce porteur. Et à mesme
        temps faisant appeler le chevalier, luy donna la lettre, et luy
        commanda de ne perdre une heure de temps, et de dire à Lindamor,
        qu’à ce coup elle cognoistroit qu’elle estoit son affection, par
        la diligence qu’il feroit à revenir avec toutes les trouppes qui
        luy restoient; et parce que c’estoit un homme fort fidelle, et en qui
        Lindamor avoit toute confiance, elle luy fit entendre le mauvais
        dessein de Polemas afin de le convier d’aller plus viste, et ramener
        tant plus promptement Lindamor.</p>
        <p>Le chevalier sans retarder d’avantage, prenant congé des
        Nymphes, les asseura et de la fidelité de Lindamor et de la
        sienne. Et Galathée, pour obliger d’avantage Lindamor à
        revenir promptement: Dites-luy, chevalier, dit-elle, que je
        cognoistray par la haste qu’il aura de revenir, s’il est tousjours de nos amis.</p>
        <p>A ce mot le chevalier partit, feignant d’aller à Marcilly et
        incontinent les Nymphes et Adamas sortirent, qui apres quelques propos
        communs supplierent Daphnide et sa trouppe vouloir venir à
        Marcilly passer le temps pour quelques jours. Daphnide <pb n="706"/>
        tournant l’œil sur Alcidon, et voyant qu’il s’en remettoit à
        elle, pensa n’estre pas à propos de refuser la Nymphe, et
        s’offrit à l’accompagner par tout où il luy plairoit;
        dequoy Amasis l’ayant remercié et la prenant par la main, elle
        s’approcha de Damon et de Madonte: Seigneur chevalier, dit-elle, je
        vous envoyeray demain une littiere, il faut, s’il vous plaist, que vous
        vous efforciez de venir pour les raisons qu’Adamas vous fera entendre.
        - Madame, respondit Damon, j’ay encores assez de force pour vous aller
        servir par tout où il vous plaira.</p>
        <p>Et apres quelques autres semblables discours, le soir contraignit la
        Nymphe de partir avec toute cette bonne compagnie, et le lendemain, fut
        si soigneuse d’envoyer vers Damon, qu’avant les dix heures du matin il
        fut à Marcilly avec Madonte, Adamas et Leonide. Car dés
        que les nymphes furent parties, le druide voulut envoyer querir
        Leonide, mais Paris desireux de ne perdre point de temps pour aller
        vers Bellinde, le supplia de luy donner la lettre qu’il luy vouloit
        escrire, avant que d’envoyer vers Leonide, tant son affection le
        pressoit, et Adamas, pour le contenter, mettant la main à la
        plume, escrivit ce qu’il desiroit. Et à l’heure mesme il partit,
        si aise et content du congé que Diane luy avoit donné, et
        si satisfait de la permission qu’il avoit eue d’Adamas, qu’il luy
        sembloit ne le pouvoir estre d’avantage.</p>
        <p>Mais Adamas, pour ne manquer à ce que Galathée desiroit,
        envoya dés le soir mesme vers Leonide afin que le lendemain elle
        se trouvast à bonne heure le matin aupres de luy; et d’autant
        que c’estoit pour aller vers Galathée, il luy escrivit qu’il ne
        falloit point qu’Alexis vinst de peur d’estre recogneue, et que pour ce
        subject elles cherchassent ensemble quelque bonne excuse, et que cette
        separation ne seroit que pour deux ou trois jours au plus. Lors que
        Leonide receut ceste lettre, il estoit presque nuict, et de fortune
        Astrée les avoit conduittes chez Diane parce que le desplaisir
        qu’elle avoit receu de la tromperie de Laonice luy avoit fait un peu de
        mal, et la contraignoit de tenir la chambre, de sorte que, cependant
        qu’Astrée entretenoit Diane et Daphnis, la nymphe fit voir
        à Alexis la lettre qu’elle avoit receue. Au commencement elle se
        troubla un peu, luy semblant bien estrange de demeurer seule en ce
        lieu, où, si elle venoit à estre recogneue, elle pensoit
        recevoir toute sorte de reproches; mais considerant que d’aller vers
        la nymphe Galathée, ce seroit se ruiner entierement, elle
        consentit de demeurer encore en ce lieu, feignant que son mal <pb n="707"/>
        n’estoit point encore passé, et disant toutefois à la
        belle Astrée en secret, qu’elle aymoit de sorte cette vie
        retirée, qu’il luy faschoit d’aller vers Galathée, qui
        l’envoyoit querir, et qu’elle faisoit semblant d’estre malade pour
        vivre avec elle en ce repos parmy ces lieux esloignez de la
        frequentation de tant de gens.</p>
        <p>Et ainsi Leonide, dés le plus grand matin, laissant Phillis
        aupres d’Astrée dans le lict, parce que Diane affligée
        depuis le départ de Madonte, n’estoit point sortie de son logis,
        elle print congé de ces belles bergeres, avec promesse de
        revenir bien tost querir Alexis, et puis s’approchant d’elle qui
        n’estoit bien encore levée: Souvenez-vous, luy dit-elle
        à l’oreille, d’estre bonne mesnagere du temps, et de ne point
        perdre les occasions inutilement. Alexis luy respondit en souspirant.</p>
        <p>Et ainsi Leonide s’en alla trouver Adamas, et puis avec luy</p>
        <p>s’achemina à Marcilly, vers Galathée, laissant la desguisée</p>
        <p>druide dans l’abondance des contentemens, si elle</p>
        <p>eust eu l’asseurance de s’en prevaloir.</p>
        <milestone type="space"/>
    </div>
    <div class="contentl">
        <milestone type="space"/>
        <head type="partie">FIN</head>
        <head type="partie">DE LA TROISIESME PARTIE</head>
        <head type="partie">D’ASTREE.</head>
    </div>

</body><back>
<div>
<p/>
</div>
</back></text></TEI>
