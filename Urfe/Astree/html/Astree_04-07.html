<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="en"><head><meta http-equiv="Content-Type" content="text/html; charset=UTF-8" /><link rel="stylesheet" href="../../files/style_astree.css" type="text/css" /><link rel="shortcut icon" href="../../files/favicon.ico" /><title>Quatrième partie – Livre VII</title></head><body>
<div class="container">

<div class="header">
	<div class="navi">

		<div><a href="../../book1.htm" class="navimain" id="first">Home</a></div>

		<div><a href="01_livre_00a.htm" class="navimain" id="p1m">Première partie</a>
			<div class="navisub" id="p1s">
				<div><a href="01_livre_00a.htm" class="navisubl" id="p1sl">AU ROY</a></div>
				<div><a href="01_livre_00b.htm" class="navisubl">L’AUTHEUR A LA BERGERGE</a></div>
				<div><a href="01_livre_01.htm" class="navisubl">L I</a></div>
				<div><a href="01_livre_02.htm" class="navisubl">L II</a></div>
				<div><a href="01_livre_03.htm" class="navisubl">L III</a></div>
				<div><a href="01_livre_04.htm" class="navisubl">L IV</a></div>
				<div><a href="01_livre_05.htm" class="navisubl">L V</a></div>
				<div><a href="01_livre_06.htm" class="navisubl">L VI</a></div>
				<div><a href="01_livre_07.htm" class="navisubl">L VII</a></div>
				<div><a href="01_livre_08.htm" class="navisubl">L VIII</a></div>
				<div><a href="01_livre_09.htm" class="navisubl">L IX</a></div>
				<div><a href="01_livre_10.htm" class="navisubl">L X</a></div>
				<div><a href="01_livre_11.htm" class="navisubl">L XI</a></div>
				<div><a href="01_livre_12.htm" class="navisubl">L XII</a></div>
			</div>
		</div>

		<div><a href="02_livre_00.htm" class="navimain" id="p2m">Deuxième partie</a>
			<div class="navisub" id="p2s">
				<div><a href="02_livre_00.htm" class="navisubl" id="p2sl">L’AUTHEUR AU BERGER CELADON</a></div>
				<div><a href="02_livre_01.htm" class="navisubl">L I</a></div>
				<div><a href="02_livre_02.htm" class="navisubl">L II</a></div>
				<div><a href="02_livre_03.htm" class="navisubl">L III</a></div>
				<div><a href="02_livre_04.htm" class="navisubl">L IV</a></div>
				<div><a href="02_livre_05.htm" class="navisubl">L V</a></div>
				<div><a href="02_livre_06.htm" class="navisubl">L VI</a></div>
				<div><a href="02_livre_07.htm" class="navisubl">L VII</a></div>
				<div><a href="02_livre_08.htm" class="navisubl">L VIII</a></div>
				<div><a href="02_livre_09.htm" class="navisubl">L IX</a></div>
				<div><a href="02_livre_10.htm" class="navisubl">L X</a></div>
				<div><a href="02_livre_11.htm" class="navisubl">L XI</a></div>
				<div><a href="02_livre_11.htm" class="navisubl">L XII</a></div>
			</div>
		</div>

		<div><a href="03_livre_00a.htm" class="navimain" id="p3m">Troisième partie</a>
			<div class="navisub" id="p3s">
				<div><a href="03_livre_00a.htm" class="navisubl" id="p3sl">AU ROY</a></div>
				<div><a href="03_livre_00b.htm" class="navisubl">L’AUTHEUR A LA RIVIERE</a></div>
				<div><a href="03_livre_00c.htm" class="navisubl">ODE A LA RIVIERE</a></div>
				<div><a href="03_livre_01.htm" class="navisubl">L I</a></div>
				<div><a href="03_livre_02.htm" class="navisubl">L II</a></div>
				<div><a href="03_livre_03.htm" class="navisubl">L III</a></div>
				<div><a href="03_livre_04.htm" class="navisubl">L IV</a></div>
				<div><a href="03_livre_05.htm" class="navisubl">L V</a></div>
				<div><a href="03_livre_06.htm" class="navisubl">L VI</a></div>
				<div><a href="03_livre_07.htm" class="navisubl">L VII</a></div>
				<div><a href="03_livre_08.htm" class="navisubl">L VIII</a></div>
				<div><a href="03_livre_09.htm" class="navisubl">L IX</a></div>
				<div><a href="03_livre_10.htm" class="navisubl">L X</a></div>
				<div><a href="03_livre_11.htm" class="navisubl">L XI</a></div>
				<div><a href="03_livre_12.htm" class="navisubl">L XII</a></div>
			</div>
		</div>

			<div><a href="04_livre_00a.htm" class="navimain" id="engagedm">Quatrième partie</a>
				<div class="navisub" id="p4s">
					<div><a href="04_livre_12.htm" class="navisubr">L XII</a></div>
					<div><a href="04_livre_11.htm" class="navisubr">L XI</a></div>
					<div><a href="04_livre_10.htm" class="navisubr">L X</a></div>
					<div><a href="04_livre_09.htm" class="navisubr">L IX</a></div>
					<div><a href="04_livre_08.htm" class="navisubr">L VIII</a></div>
					<div><a href="#" class="navisubr" id="engageds">L VII</a></div>
					<div><a href="04_livre_06.htm" class="navisubr">L VI</a></div>
					<div><a href="04_livre_05.htm" class="navisubr">L V</a></div>
					<div><a href="04_livre_04.htm" class="navisubr">L IV</a></div>
					<div><a href="04_livre_03.htm" class="navisubr">L III</a></div>
					<div><a href="04_livre_02.htm" class="navisubr">L II</a></div>
					<div><a href="04_livre_01.htm" class="navisubr">L I</a></div>
					<div><a href="04_livre_00b.htm" class="navisubr">Aduertissement au lecteur</a></div>
					<div><a href="04_livre_00a.htm" class="navisubr" id="p4sl">A la Reyne</a></div>
				</div>
			</div>

			<div><a href="05_livre_00.htm" class="navimain" id="p5m">Cinquième partie</a>
				<div class="navisub" id="p5s">
					<div><a href="05_livre_12.htm" class="navisubr">L XII</a></div>
					<div><a href="05_livre_11.htm" class="navisubr">L XI</a></div>
					<div><a href="05_livre_10.htm" class="navisubr">L X</a></div>
					<div><a href="05_livre_09.htm" class="navisubr">L IX</a></div>
					<div><a href="05_livre_08.htm" class="navisubr">L VIII</a></div>
					<div><a href="05_livre_07.htm" class="navisubr">L VII</a></div>
					<div><a href="05_livre_06.htm" class="navisubr">L VI</a></div>
					<div><a href="05_livre_05.htm" class="navisubr">L V</a></div>
					<div><a href="05_livre_04.htm" class="navisubr">L IV</a></div>
					<div><a href="05_livre_03.htm" class="navisubr">L III</a></div>
					<div><a href="05_livre_02.htm" class="navisubr">L II</a></div>
					<div><a href="05_livre_01.htm" class="navisubr">L I</a></div>
					<div><a href="05_livre_00.htm" class="navisubr" id="p5sl">Epistre</a></div>

				</div>
			</div>

			<div><a href="06_livre_00.htm" class="navimain" id="last">Sixième partie</a>
				<div class="navisub" id="p6s">
					<div><a href="06_livre_06.htm" class="navisubr">L VI</a></div>
					<div><a href="06_livre_05.htm" class="navisubr">L V</a></div>
					<div><a href="06_livre_04.htm" class="navisubr">L IV</a></div>
					<div><a href="06_livre_03.htm" class="navisubr">L III</a></div>
					<div><a href="06_livre_00.htm" class="navisubr" id="p6sl">Introduction</a></div>
				</div>
			</div>

		</div>
</div>


<div class="cls"></div>

<div class="spacer"></div>

<div class="cls"></div>


	 <!--[if lt IE 7]>
		<div class="header2">
			<div class="navisublt7" id="partie4">
				<div><a href="04_livre_00a.htm" class="navisubl">A la Reyne</a></div>
				<div><a href="04_livre_00b.htm" class="navisubl">Aduertissement au lecteur</a></div>
				<div><a href="04_livre_01.htm" class="navisubl">L I</a></div>
				<div><a href="04_livre_02.htm" class="navisubl">L II</a></div>
				<div><a href="04_livre_03.htm" class="navisubl">L III</a></div>
				<div><a href="04_livre_04.htm" class="navisubl">L IV</a></div>
				<div><a href="04_livre_05.htm" class="navisubl">L V</a></div>
				<div><a href="04_livre_06.htm" class="navisubl">L VI</a></div>
				<div><a href="#" class="navisubl" id="p4slengageds">L VII</a></div>
				<div><a href="04_livre_08.htm" class="navisubl">L VIII</a></div>
				<div><a href="04_livre_09.htm" class="navisubl">L IX</a></div>
				<div><a href="04_livre_10.htm" class="navisubl">L X</a></div>
				<div><a href="04_livre_11.htm" class="navisubl">L XI</a></div>
				<div><a href="04_livre_12.htm" class="navisubl">L XII</a></div>
			</div>

			<div class="cls"></div>
			<div class="spacer"></div>
		</div>
	<![endif]-->


<div class="content">

	<div class="contentl">
		<h1>LA QUATRIESME PARTIE D’ASTRÉE</h1>
		<h2>LE SEPTIESME LIVRE</h2>
		<div class="spacerp"></div>


		<p>Cependant que ces choses se passoient ainsi sur les rives de
		Lignon, Dorinde et ceux qui l’avoient accompagnée à
		Marcilly, furent incontinent apres le souper conduits par Clindor et
		Leontidas dans leurs chambres, tant pour ce qu’ils estoient lassez de
		la longueur du chemin qu’ils avoient fait, que d’autant que l’heure les
		y convioit. Et resolurent, devant que se donner le bon-soir, que le
		matin Periandre et Merindor seroient conduits vers le grand Druide pour
		le supplier de les presenter à la Nymphe, leur semblant que la
		protection qu’ils luy vouloient demander estoit si juste, qu’il ne
		feroit point de difficulté de joindre ses prieres aux leurs. Et
		apres, si la Nymphe l’avoit agreable, Dorinde à quelque heure du
		jour pourroit luy dire le sujet de son voyage. Cette resolution prise,
		chacun se retira dans la chambre qui luy avoit esté
		preparée, Dorinde, Florice, Palinice et Circene, ayants voulu
		estre ensemble afin de se pouvoir mieux entretenir dés la pointe
		du jour. Dorinde qui avoit trop de sujet d’inquietude, ne pouvant
		reposer, esveilla ses compagnes, et se mettants toutes dans un lict,
		apres s’estre baisées et caressées comme leur
		amitié les y convioit, elles se firent mille petites demandes
		curieuses, ausquelles ayant esté satisfait d’un coste et
		d’autre, en fin Florice reprenant la parole, dit à Dorinde:
		Mais, ma parente, d’où pensez-vous que procede le desir que le
		roy Gondebaut fait paroistre de vous avoir entre ses mains? car nous
		ne sçavons point quel interest il peut avoir en vous. – O
		Florice, respondit Dorinde en souspirant, si vous sçaviez ma
		miserable fortune, vous ne me feriez pas cette demande; j’avois desja
		commencé de vous en raconter quelque chose en la presence
		d’Alexis et [351/352] d’Astrée, mais la survenue des gens de
		Gondebaut m’empescha de continuer. Je vous assure que je ne croy pas
		qu’une plus desastreuse fille que Dorinde soit jamais née en ces
		contrées. – Il me semble, reprit Palinice, qu’il seroit bien
		necessaire que vos amies en sceussent quelque chose, puis que la
		puissance de Gondebaut y estant meslée, ce ne sera pas une
		petite prudence, si vous pouvez vous conserver. – Helas! dit Dorinde,
		avec les larmes aux yeux, si je n’esperois en la justice du Ciel,
		mal-aisément pourrois-je attendre quelque salut. – Et
		toutesfois, adjousta Circene, vous devez vous aider vous-mesme en tout
		ce que vous pourrez, car j’ay ouy dire que les dieux qui ont
		donné la prudence aux hommes pour s’en servir en semblables
		occasions, se plaisent d’ayder et d’assister de leurs faveurs ceux qui
		sans se perdre de courage essayent de vaincre les coups de la fortune,
		soit avec la prudence, soit avec la force. – C’est pourquoy, continua
		Florice, il est à propos que nous sçachions cette
		affaire, afin que, joignant les forces de nostre esprit avec vostre
		jugement, nous puissions et vous bien conseiller, et vous servir en
		tout ce qui dépendra de nous, car croyez-moy, ma parente, que
		deux yeux voyent plus que ne fait pas un seul, et il me semble que nous
		ne sçaurions avoir une meilleure commodité que cette-cy,
		puis que peut-estre y a-t’il plusieurs choses qu’il ne seroit pas
		à propos de publier, et qu’estans seules comme nous sommes,
		autre que nous ne pourra entendre. Dorinde qui vid bien qu’il estoit necessaire qu’elles sceussent ce
		qu’elles luy demandoient, et qu’il estoit impossible d’en trouver une
		meilleure commodité, apres s’estre teue quelque-temps, reprit la
		parole de cette sorte.</p>


		<div class="spacerp"></div>
		<div class="spacerp"></div>
		<h2>HISTOIRE DE DORINDE, DU ROY GONDEBAUT, ET DU PRINCE SIGISMOND</h2>
		<div class="spacerp"></div>


		<p>Il y a des personnes, ô mes cheres compagnes, qui sont tant
		aymées du Ciel que leurs bon-heurs surpassent leurs desirs, et
		d’autres, au contraire, que la fortune hait de sorte qu’elle leur
		envoye des desastres plus grands qu’elles ne sçauroient penser.
		Je puis dire avec beaucoup de raison que je suis de ce dernier ordre,
		puis que jamais je ne me suis imaginé mal-heur qui ne me soit
		advenu, et bien souvent encore j’en ay eu de ceux que jamais personne
		n’eust preveus. Et toutesfois, comme j’espere [352/353] que vous
		jugerez par ce qui me reste à vous raconter de ma miserable vie,
		je ne pense en estre coulpable, sinon qu’en tant que je n’abrege point
		mes jours par quelque violente resolution, et que mon destin n’est
		prolongé que pour faire voir jusqu’où peut arriver
		l’infortune d’une personne malheureuse.</p>

		<p>Vous sçavez, aussi bien que moy peut-estre, mes compagnes, que
		Gondebaut eut trois freres, à sçavoir Chilperic, Godomar,
		et Godegesile, desquels il ne luy reste plus que Godegesile, le plus
		jeune, seigneur de la Bourgogne superieure, car les autres deux ayants
		fait un grand amas de Germains, s’estoient emparez du royaume par le
		gain de la bataille qui fust donnée dans les champs Authunois,
		que Gondebaut et le jeune Godegesile perdirent, et pensant estre roy
		paisibles de tout l’Estat, renvoyerent de là le Rhin leurs
		troupes auxiliaires, lors que Gondebaut, les voyants desarmez, et vivre
		sans soupçon de luy qu’ils croyoient mort, tout à coup
		les vint assieger dans Vienne, ayant r’allié promptement toutes
		les forces de son party, et les pressa de sorte qu’il contraignit les
		habitans de luy rendre le ville, et Chilperic entre ses mains, auquel,
		le jour mesme de son entrée, il fit trancher la teste et
		precipiter sa femme dans le Rhosne avec une pierre au col, et puis fit
		brusler tout vif Godomar dans une tour où il s’estoit
		sauvé. Or Chilperic laissa deux filles, l’aisnée
		nommée Mucutune, et l’autre Clotilde, toutes deux si jeunes que
		sans doute leur aage innocent obtint le pardon de l’offense que leur
		pere avoit faite. Et toutesfois Mucutune, peu apres, fut mise par le
		commandement du roy entre les Vestales pour y passer une vie
		retirée et solitaire. Quant à Clotilde, sa beauté
		et sa discretion furent telles qu’elles la firent estimer de chacun et
		particulierement du roy, qui l’ayma autant que si elle eust esté
		son propre enfant; et de fait, Sigismond son fils, ne luy estoit pas
		plus cher que cette belle princesse. Ce jeune prince avoit esté
		desja marié avec Amalberge fille de Thierry roy des Ostrogots,
		de laquelle, quoy qu’ils eussent demeuré peu de temps ensemble,
		car elle mourut bien-tost apres, il eut toutesfois un fils et une
		fille, l’un nommé Sigerie, et la fille Amasinde. Je vous ay
		voulu rafraischir la memoire de ces choses, de peur que, si le long
		temps que vous estes demeurées parmy ces bois et ces rives de
		Lignon vous les avoit fait oublier, vous voiis en puissiez souvenir,
		parce que la memoire est grandement necessaire, pour ce que j’ay
		à vous dire.[353/354] Or le roi Gondebaut, apres plusieurs conquestes tant de là les
		Alpes que sur les Gallo-Ligures et autres nations estrangeres, jugeant
		qu’il luy devoit bien estre permis de donner en fin quelques jours aux
		jeux et aux passe-temps, se resolut de montrer aussi bien la grandeur
		de sa majesté par les exercices de la paix qu’il en avoit fait
		paroistre la force par ses exploits belliqueux à tous ceux
		contre lesquels il avoit tourné ses armes. II choisit à
		ce dessein sa grande et riche ville de Lyon, où il fit proclamer
		Tinel ouvert durant les Baccanales, preparant tant de spectacles dans
		les cirques, tant de tournois et de behours, et tant de combats sur
		l’eau que sa magnificence fit estonner tous ceux que la
		curiosité y avoit amenez. Mais pour rendre les jeux et les
		assemblées plus agreables, il pensa que ce qui luy manquoit le
		plus, estoit une Cour de dames, car, luy estant veuf dés
		long-temps, et la princesse Amalberge femme du prince Sigismond estant
		morte depuis deux ans, il n’y avoit point de dames qui demeurassent
		dans la maison royale. Cela fut cause qu’il se resolut de retirer de
		Vienne la jeune princesse Clotilde sa niepce, où il l’avoit
		tousjours fait nourrir depuis la mort de Chilperic son pere, d’autant
		que, pour Amasinde fille du jeune Sigismond, elle estoit encore presque
		au berceau, Sigerie son frere qui estoit son aisné, n’ayant pas
		plus de quatre ans. Clotilde venue en la presence de Gondebaut, sceut
		user d’une si grande prudence, et parut si belle et si agreable aux
		yeux de chacun, que le roy augmenta de beaucoup la bonne volonté
		qu’il luy portoit, et comme s’il eust oublié qu’elle estoit
		fille de Chilperic, il ne faisoit point de difference d’elle à
		ses propres enfans. Mais ce qui est un peu extraordinaire, cette bonne
		volonté avec laquelle il aimoit Sigismond et Clotilde presque
		egalement, au lieu de faire naistre entr’eux de l’envie et de la
		jalousie (comme elle fait bien souvent parmy les personnes d’un tel
		âge) elle causa en eux un effet tout contraire, les liant de
		nœuds si estroits d’amitié, que celuy du parentage estoit le moindre.</p>

		<p>D’abord que Clotilde fut arrivée, et qu’on luy eut fait sa
		maison, la Cour parut de beaucoup plus belle, parce que Gondebaut mit
		à son service douze jeunes filles des principaux de son royaume,
		qu’il sembloit avoir curieusement choisies entre les plus belles et les
		plus agreables qui fussent en tous ses Estats. Je fus esleue de ce
		nombre, non pas pour mon merite, mais plustost pour le lieu d’où
		j’estois née, ou bien pour donner plus de moyen à la
		fortune de m’affliger et de me persecuter. [354/355]
		En ce temps là, je pensois estre entierement exempte des
		importunitez de Periandre pour sa legereté, de Bellimarte pour
		sa tromperie, et de Merindor pour le change qu’il m’avoit donné
		de son frere pour luy. Mais aussi-tost qu’avec le temps la
		deformité de mon visage se perdit, ne voilà pas Periandre
		qui revient vers moy! et comme si de tout le temps qui s’estoit
		passé depuis mon mal, il n’eust fait qu’un sommeil, il
		s’esveille, et veut que je le croye mon serviteur, s’efforçant
		de me le persuader avec les mesmes paroles dont il souloit autrefois
		user, devant que sa legereté me fut cogneue, sans espargner ny
		serment ny protestation, pour fortifier ce qu’il disoit.</p>

		<p>D’autre costé Alderine vint à mourir pour mon mal-heur,
		laissant ce trompeur de Bellimarte en liberté, seulement, comme
		je croy, pour me remettre en la mesme peine où ses desseins et
		l’authorité du roy m’avoient si longuement tenue.</p>

		<p>Et pour comble de ma misere, il ne falloit plus sinon que ce mocqueur
		de Merindor en fist de mesme. Et comme si la fortune m’eust voulu
		surcharger de tous les plus pesants fardeaux qu’elle peut mettre sur
		tous les mortels, ne voilà pas, quelques mois apres, que cet
		effronté, comme s’il eust beu toute l’eau du fleuve d’oubly, et
		qu’il eust pensé que j’en eusse fait de mesme, me vient trouver,
		et avec un visage riant, me tend les bras d’abord, fait semblant de
		s’estonner de ce que je ne veux plus vivre avec luy, comme je soulois
		faire devant sa trahison, et se plaint de moy a chacun de mon
		changement et de mon humeur inesgale. O dieux! et en quel pays ouyt-on
		jamais parler d’une telle impudence! Et veritablement on la peut dire
		telle en tous trois, mais beaucoup plus en Merindor, parce que, si
		Periandre m’avoit quittée, lors que la maladie me rendit
		affreuse, et s’il estoit depuis revenu, quand le beau temps m’avoit
		rendu ce que le mal m’avoit osté, il estoit en quelque sorte
		excusable, d’autant que ce n’estoit pas moy qu’il avoit aymée,
		mais ce peu d’esclat qu’il nommoit beauté, et en cela il y avoit
		quelque espece d’excuse pour luy. Quant à Bellimarte, quoy qu’il
		commist une tres-grande et insigne mechanceté, si trouvois-je
		encore des excuses pour luy, d’autant que c’estoit en fin l’affection
		qu’il me portoit, et la bonne estime qu’il avoit de moy, qui le
		poussoient à me vouloir espouser, encore qu’il fust desja
		marié. Mais pour Merindor, je ne sceus jamais trouver autre
		excuse, sinon qu’il estoit homme, et que, comme tel, il luy estoit
		permis d’estre inconstant et trompeur, et tou-[355/356]tesfois j’avoue
		que je ressentis plus vivement la desloyauté de cettuy-cy,
		d’autant que ç’avoit esté avec moins de raison, et que
		j’avois plus d’inclination à luy
		vouloir du bien qu’à tous les autres.</p>

		<p>Doncques durant ces Baccanales, il advint que le roy un jour, apres
		avoir donné le plaisir à la princesse Clotilde et aux
		dames, de divers jeux et spectacles, s’alla promener dans ces beaux
		jardins de l’Athenée où le Rhosne et l’Arar
		s’assemblants, il se fait une plage tres-agreable entre ces deux grands
		fleuves, que depuis les roys ont embellie de toutes sortes d’artifices,
		la peuplant d’arbres, l’enrichissant de fontaines somptueuses, et
		l’embellissant de parterres et de diverses allées qui, se
		perdans d’une confusion tres agreable les unes dans les autres,
		presentent tousjours quelque chose de nouveau à l’œil curieux de
		celuy qui s’y promeine. II est bien vray qu’en ce temps là les
		arbres se ressentoient encore de la rigueur du froid, d’autant que la
		saison n’estant encore guiere avancée, n’avoit eu le loisir de
		leur rendre l’agreable verdure de laquelle le prochain hyver les avoit
		despouillez. Mais le roy, pour en couvrir le deffaut, ayant fait ouvrir
		les voûtes où il faisoit conserver grande quantité
		d’orangers, les fit arranger si industrieusement le long des
		allées qu’il sembloit que l’esté fust revenu au lieu du printemps.</p>

		<p>Ce fut en ce temps-là, et en ce mesme lieu que Periandre,
		Bellimarte et Merindor firent resolution de renouveler leurs
		importunitez, et, comme si c’eust esté par gageure, vindrent
		vers moy au mesme ordre qu’ils m’avoient trompée. Periandre,
		comme le premier trompeur, fut aussi le premier à parler de
		cette sorte: C’est bien aujourd’huy le jour, belle Dorinde, de vos
		victoires et de vos triomphes, car par tout où vous jettez les
		yeux, il n’y a rien que vous ne voyez ceder à vostre
		beauté. Je le regarday froidement, et puis sans luy rien
		respondre, je tournay la teste de l’autre costé, et continuay de
		me promener avec mes compagnes. Mais sans s’estonner de cette froideur,
		il revint devant moy, et me retenant par ma robe: Comment, me dit-il,
		belle dame, vous ne me respondez point? – Est-ce moy, respondis-je
		alors desdaigneusement, à qui vous parlez? – Et comment,
		repliqua-t’il, puis que je vous ay nommée par le nom qui vous
		est le mieux deu, en pouvez-vous douter? – Et s’il vous plaist, luy
		dis-je en le regardant entre les yeux, dites-moy, je vous supplie,
		comment m’avez-vous nommée? – Par vostre propre nom, dit-il,
		n’avez-[356/357]vous pas ouy que je vous ay nommée belle Dorinde
		? – Belle Dorinde? repliquay-je incontinent, il n’y en a plus icy qui
		ait ce nom; ne sçavez-vous pas bien qu’elle mourut de la petite
		verole? II rougit à ce mot, et toutesfois il respondit: Mais
		depuis elle est ressuscitée. – Si elle est ressuscitée
		pour d’autres, je n’en sçay rien, mais assurez-vous, luy dis-je,
		qu’elle est à jamais morte pour vous. Et apres ce mot, quoy
		qu’il me voulust dire, je ne daignay jamais tourner la teste de son costé.</p>

		<p>Alors Bellimarte, voyant son compagnon hors de combat, s’approcha de
		moy, et me voulut prendre soubs les bras, mais feignant de ne l’avoir
		point veu encore, je tournay les yeux sur son visage, et le regardant
		ferme, je luy dis: Seigneur Bellimarte, Alderine que vous cherchez
		n’est pas icy. – Alderine, me respondit-il, a esté cause une
		fois de mon malheur, que sa memoire, maintenant qu’elle n’est plus, ne
		me soit pas autant malheureuse qu’elle m’a esté. – Les dieux,
		luy dis-je, sont si bons, que tousjours du mal d’autruy ils en font le
		bien de quelqu’autre, et ce malheur duquel vous vous plaignez a
		esté mon bon-heur, de sorte que je serois bien ingrate si j’en
		perdois jamais le souvenir. – Mais en effet, adjousta-t’il, vous
		sçavez bien que veritablement elle est morte, et qu’il n’y a
		plus d’Alderine, ny pour vous ny pour moy. – Seigneur Bellimarte, luy
		dis-je assez froidement, vivez en repos de ce costé-là,
		et vous assurez qu’encore qu’il n’y ait plus d’Alderine pour moy, je ne
		prendray jamais envie de vous espouser, de peur d’estre une autre fois
		l’Alderine de quelqu’autre Dorinde.</p>

		<p>A ce mot Bellimarte me quitta aussi honteux que Periandre, et
		incontinent Merindor vint prendre sa place, et j’avoue, comme je vous
		ay dit, que c’estoit celuy de tous contre qui j’estois la plus
		offensée. Madame, me dit-il, apres avoir fait une grande
		reverence, je loue Dieu que la fortune m’ait maintenant donné le
		pouvoir absolu de vous assurer que je suis vostre tres-humble
		serviteur. – Sont-ce, Merindor, luy respondis-je, les paroles
		desquelles vous aviez instruit vostre frere quand vous me l’envoyastes
		? – Belle Dorinde, reprit-il incontinent, quand j’ay souhaité ce
		bon-heur à mon frere, ç’a esté pour ne vous
		pouvoir en ce temps-là rendre un plus grand tesmoignage de mon
		affection, mais maintenant que je suis libre, je vous parle pour ce
		Merindor qui vous a tousjours aimée, et qui mourra avec cette
		passion. – Merindor, l’interrompis-je avec un peu d’impatience, ces
		assurances que vous me [357/358] donnez seroient bonnes pour en tromper
		quelqu’autre que Dorinde, et toutesfois, si j’avois une sœur, pour
		n’estre point ingrate du bon office que vous m’avez voulu rendre, je la
		conseillerois de recevoir vostre bonne volonté; mais pour moy,
		n’y pensez plus, car un tres-bon astrologue m’a assurée que le
		mariage de vous et de moy n’est point fait dans le Ciel. Et lors, me
		tournant vers mes compagnes, sans vouloir plus parler à eux,
		nous nous mismes à danser et à sauter aux chansons, selon
		l’ancienne coustume des Gaulois. Plusieurs chevaliers de la Cour
		ouyrent leurs discours et mes responses. Et d’autant qu’il y en a
		tousjours un grand nombre qui ne font qu’aller espiant ce qui se fait
		en semblables assemblées, pour apres en entretenir le roy, et
		par ce moyen s’insinuer en ses bonnes graces aux despens d’autruy, ils
		ne manquerent pas de le luy aller incontinent redire, et le roy, qui
		prist plaisir à mes reproches, les raconta à diverses
		personnes, se mocquant de ces trois chevaliers.</p>

		<p>Mais voyez si ce n’est pas avec raison que j’ay dit que la fortune qui
		à quelques-uns donne plus de bon-heur qu’ils n’en peuvent
		desirer, me donne plus de malheur que je ne puis imaginer! Car qui
		eust jamais pensé que ces reproches que j’avois faites avec tant
		de raison à ces outrecuidez, me deussent rapporter tant de
		peines et de travaux que depuis j’ay ressentis? Et toutesfois il
		advint que le roy les treuvant à son gré, et oyant
		raconter la grande affection que ces chevaliers me portoient, conceut
		quelque bonne opinion de moy et depuis ce jour ne me vid jamais sans
		m’en faire la guerre. O dieux! que ces faveurs, quelque temps apres,
		me cousterent cher! car je ne sçay comment le roy trouva suject
		d’amour en moy, et s’y opiniastra, comme vous entendrez, pour mon
		extreme mal-heur, vous protestant que je ne m’en pris garde que si
		tard, qu’il me fut impossible d’y remedier.</p>

		<p>Les grands roys et les grands princes, encores qu’ils ayent ce pouvoir
		de commander aux hommes, qu’on dit estre un assaisonnement qui rend de
		bon goust toutes les viandes, pour ameres qu’elles soient, si est-ce
		que d’autant plus que le Ciel a eslevez par dessus ceux ausquels ils
		commandent, d’autant plus aussi les a-t’il rendus inferieurs en la
		liberté dont jouissent les personnes privées; parce que,
		tout ainsi que les tours plus eslevées sont veues de plus loin
		que les cabanes et les cahuettes des bergers, aussi la grandeur des
		roys est tellement à la veue de tous, qu’ils ne peuvent faire un
		pas, qu’ils ne soient aperceus de chacun, ny [358/359] une moindre
		action qui ne soit sujet à la censure de tout le peuple, et cela
		est cause qu’il est presque impossible qu’une dame en puisse estre
		recherchée qu’incontinent toute la Cour ne s’en apperçoive.</p>

		<p>Gondebaut qui avoit en plusieurs autres occasions espreuvé
		à ses despens cette incommodité qui suit et poursuit les
		grands princes, voulant essayer d’y rapporter quelque remede, car il
		sçavoit bien que s’il faisoit autrement, Argingentorix et le
		reste de mes parens s’en offenseroient, et que mesme la princesse
		Clotilde auroit un tres-juste suject de se plaindre, fit dessein d’user
		en cette recherche de tant de prudence qu’il pust tromper les yeux des
		plus clair-voyants. Quant à moy, qui estois entierement
		ignorante du dessein du roy, et qui n’avois les yeux tendus que sur
		cette sage princesse, je taschois par toutes mes actions de gagner ses
		bonnes graces, et je m’aperceus par beaucoup de faveurs qu’elle me
		faisoit, que je ne m’estois point travaillée en vain, dont
		j’avois un si grand contentement, que chacun le pouvoit lire en mon
		visage. Et je cogneus bien alors le proverbe estre veritable qui dit
		qu’il n’y a meilleur fard que le contentement, car il est certain qu’il
		me sembla que j’avois un autre visage, et que je n’estois plus celle
		que je soulois estre, et mon jugement n’estoit pas seul, puis que mes
		compagnes m’en disoient autant, et mesme la sage princesse qui, par ses
		faveurs, en estoit la cause principale.</p>

		<p>Le roy cependant qui avoit tous ses desseins à me rendre
		malheureuse, demeura quelques jours bien empesché, ne
		sçachant par où commencer pour me faire en quelque sorte
		cognoistre son intention, car me voyant si jeune, il ne sçavoit
		si j’aurois assez de retenue pour me sçavoir bien taire. Un soir
		en fin que l’on dançoit, et que selon la coustume on va
		desrobant celle qui danse, le roy à son tour s’approcha de moy
		et aussi-tost qu’il me toucha la main: J’aymerois mieux, dit-il, avoir
		desrobé le thresor que je tiens que d’avoir conquis toutes les
		Gaules. Je luy respondis en sousriant: Seigneur, le larcin que vous
		dites, en toute sorte est fort petit, mais il est encore beaucoup
		moindre au prix d’un si grand empire. – Si ce que vous estimez si peu,
		me dit-il en me serrant doucement la main, se pouvoit aussi-tost
		acquerir que j’aurois conquis toutes les Gaules, je vous promets, ma
		belle fille, que dés cette heure mesme je mettrois le harnois,
		que je ne laisserois jamais, que je n’en eusse fait la conqueste
		entiere. Et à ce mot, sans attendre ma response, il passa vers
		une autre. J’avoue [359/360] que je demeuray un peu surprise de cette
		harangue; toutesfois ne me pouvant persuader qu’il y eust quelque
		chose en moy qui pust arrester ny les yeux ny les pensées du
		roy, je creus que c’estoit la coustume de parler ainsi à toutes,
		et seulement pour envoyer le temps, et en cette creance, je ne fis pas
		plus de fondement sur ses paroles.</p>

		<p>Le roy cependant qui demeuroit aux escoutes pour voir ce que je ferois,
		n’en oyant point de nouvelle, creut que j’avois plus de jugement que
		celles de mon aage n’ont pas accoustumé d’avoir. Et comme l’un
		des principaux enchantemens d’amour, c’est de flatter le cœur qui aime,
		et luy faire prendre à son advantage plusieurs actions que la
		personne aimée fait sans y penser, ce mesme amour fit ce mesme
		enchantement dans l’ame du roy, et luy persuada que la cognoissance
		qu’il m’avoit donnée de sa bonne volonté m’estoit
		agreable. Cela fut cause que devenu plus assuré de ma
		discretion, et plus hardy à se descouvrir, un jour que nous
		estions dans les jardins de l’Athenée, et que mes compagnes
		estoient un peu separées de moy, il y vint voir la princesse qui
		se promenoit. Et parce que j’estois seule, et presque aupres de la
		porte, essayant de prendre d’un arbre une fleur qui estoit un peu trop
		haute, il s’arresta pour me la cueillir, et puis me la donnant:
		Recevez, me dit-il, cette fleur, ma belle fille, pour gage du cœur que
		je vous ay desja donné. Et sans s’arrester davantage aupres de
		moy, il alla trouver la princesse qui desjà, l’ayant aperceu,
		venoit au devant de luy. J’advoue que cette seconde declaration ayant
		esté devancée de celle que je vous ay racontée,
		faillit de m’ouvrir entierement les yeux. Toutesfois j’estimois de
		sorte les pensées de ce prince estre esloignées de ce qui
		me pouvoit toucher, que je demeurai encore en mon aveuglement, sans
		toutesfois me relascher à personne de chose quelconque. Et cela
		fut cause que, cognoissant par ces deux tesmoignages que je me
		sçavois taire, il pensa qu’il estoit temps de s’assurer en ma
		discretion, si bien que de là à quelques jours que
		Clotilde se preparoit pour se desguiser et danser soubs des habits de
		nymphes, dryades, nappées et nayades, il fit semblant d’avoir la
		curiosité de voir comme cette jeune princesse s’habilloit. Et
		par ce qu’il feignit qu’il ne falloit pas que ces preparatifs fussent
		veus de plusieurs, il y vint tout seul, et d’abord s’arrestant à
		louer Clotilde, qui veritablement estoit une tres-belle princesse, et
		en qui la nature n’avoit non plus esté avare des beautez de
		l’esprit que de celles [360/361] du corps, il fit semblant de nous
		vouloir toutes voir, et expres, il reprenoit quelquefois aux unes
		quelque chose, et en adjoustoit à d’autres.</p>

		<p>Et ayant ainsi passé devant toutes, et qu’il vid que chacune
		estoit empeschée à se bien ageancer, il s’approcha de
		moy, et me dit fort bas: Quant à vous, ma belle fille, vous
		estes si belle qu’on n’y sçauroit rien adjouster, ny diminuer,
		sans vous faire tort. La honte m’empescha de luy respondre, et luy qui
		s’en aperceut a la rougeur qui me monta au visage: Si vous estes,
		continua-t’il, aussi discrete à l’advenir que yous l’avez
		esté jusqu’icy, je vous rendray la plus grande et la plus
		heureuse de vostre race. Et à ce mot, s’approchant encore plus
		pres de moy, il me mit dans le sein un petit billet avec tant de
		promptitude que si je ne l’eusse senty, peut-estre ne m’en fusse-je pas pris garde.</p>

		<p>Ce fut bien à ce coup que je devins aussi rouge que si j’eusse
		eu le feu au visage, et je ne doute point, pour peu que l’on m’eust
		regardée, qu’il y eust personne qui ne s’en fust aperceu, mais
		toutes mes compagnes estoient de telle sorte empeschées à
		s’accommoder qu’elles ne virent pas mesme lors que le roy sortit. Je ne
		doutay plus depuis ce jour là du dessein de Gondebaut, car je
		n’estois pas si ignorante des recherches des hommes, comme vous avez pu
		entendre, que je ne l’eusse bien recognu d’un autre, dés la
		premiere declaration qu’il m’en fit, mais de luy j’advoue veritablement
		que jusqu’à cette fois je ne me l’estois pu imaginer. Ce fut
		bien alors que ma peine n’y fut pas moindre qu’avoit esté mon
		ignorance, ne sçachant comme j’avois à me conduire en une
		affaire tant importante pour moy; car de la cacher à Clotilde,
		je craignois de faire une grande faute et de laquelle je pouvois
		encourir un grand blasme, de la luy dire aussi, je prevoyois que je me
		rendrois entierement Gondebaut ennemy, et cette princesse grandement
		offensée contre luy. D’autre costé je sçavois
		combien les hommes estoient trompeurs, et la preuve que je venois d’en
		faire estoit encore si fraische que je l’avois tousjours devant les
		yeux. Outre ces considerations, pourquoy pouvois-je penser que le roy
		me voulust rechercher, sinon pour me ruiner d’honneur? consideration
		qui me pressa de telle sorte que je faillis de porter à l’heure
		mesme à Clotilde la lettre qu’il m’avoit mise dans le sein, mais
		quelque demon m’en empescha, me remettant devant les yeux la confusion
		où je [361/362] mettrois cette princesse, et comme je
		troublerois toutes ses resjouyssances.</p>

		<p>Je me resolus donc de laisser passer les jours qui restoient des
		Baccanales, et puis de chercher quelque bonne occasion de le faire
		entendre à Clotilde, qui me faisant l’honneur de me tenir en ses
		bonnes graces, me donneroit le meilleur conseil que je sçaurois
		prendre. Et de peur que le papier que le roy m’avoit mis au sein ne se
		perdist ou ne fust veu de quelqu’un, je courus l’enfermer dans une
		layette où j’avois accoustumé de tenir plusieurs autres
		choses semblables, et quoy que ma curiosité fust assez grande,
		si est-ce que le dessein que j’avois fait m’empescha de le decacheter.
		Quand je revins, je trouvay mes compagnes presque toutes en estat de
		danser, et la princesse qui me vid la moins advancée, m’appella
		paresseuse, et elle-mesme prist la peine de m’aider, tant elle avoit de
		particuliere bonne volonté pour moy.</p>

		<p>Le roy cependant, de qui l’amour n’estoit point d’autre naturel que
		sont tous ceux des hommes, desquels les commencements ne sont
		qu’impatiences et que transports, n’avoit rien devant les yeux que
		cette violente passion qui s’estoit d’autant plus accreue en luy que
		mon silence luy avoit fait concevoir un espoir qui n’estoit pas petit.
		II estoit incessamment apres à rechercher les moyens qu’il y
		devoit tenir, et ne faisoit que penser et repenser mille chimeres sur
		ce sujet. En fin, revenant le soir bien tard du bal, lors que tous les
		chevaliers qui l’avoient aydé à mettre au lict furent
		retirez, il appella un jeune homme qui le servoit en la chambre, et
		auquel il se fioit grandement pour semblables affaires. II le fait
		mettre à genoux au chevet de son lict, luy découvre la
		passion, qu’il avoit pour moy, et luy commande en mesme temps sur sa
		vie de la tenir secrette, et de chercher les moyens necessaires
		à son contentement. Ce jeune homme qui estoit accoustumé
		à semblables discours, ne s’estonna pas de la violence de cette
		affection, car depuis peu il en avoit bien veu d’aussi ardente que
		cette-cy, quand le roy aima Cryseide, mais il jugea bien qu’il y auroit
		de la peine: Parce, luy dit-il, seigneur, que cette fille a desja
		esté recherchée de plusieurs, et de fortune elle a
		tousjours esté trompée de tous, de sorte que malaisement
		se fiera-t’elle à quelqu’un.</p>

		<p>Le roy qui, suivant en cela la coustume de ceux qui ayment, se flattoit
		de cette opinion que j’avois de la bonne volonte pour luy, luy
		respondit avec assurance qu’il ne se mist point en peine [362/363] de
		cela, et que desja il avoit rompu cette glace, estant bien
		assuré que je sçavois qu’il m’aimoit, et que peut-estre
		ne luy voulois-je point de mal, mais que toute la peine n’estoit plus
		que de me pouvoir faire entrer en confiance de quelqu’un, par le moyen
		duquel il me pust faire entendre bien au long tout ce qu’il desiroit
		que je sceusse, parce qu’on avoit de telle sorte les yeux sur luy, quil
		ne pouvoit parler à moy qu’à mots interrompus, et avec
		une continuelle crainte que Clotilde ou mes compagnes s’en aperceussent
		; que cette doute l’empeschoit de me donner loisir de luy respondre, ny
		de venir à quelque conclusion avec moy. Et pour ce,
		adjoustoit-il, pensons un peu s’il seroit à propos de nous
		servir de Periandre, de Merindor ou de Bellimarte, ausquels il est
		permis de l’entretenir autant qu’ils veulent, car encore qu’ils en
		soient amoureux, je sçay qu’ils n’oseroient aller au contraire
		de ce que je leur commanderay.</p>

		<p>Ardilan, tel estoit le nom de ce jeune homme, apres y avoir quelque
		temps pensé sans dire mot, luy respondit en fin de cette sorte:
		J’ay ouy, seigneur, tout ce qu’il vous a pleu de me dire, et ensemble
		j’ay songé un moyen par lequel j’espere que vous pourrez
		parvenir à ce que vous desirez. Premierement je ne suis point
		d’opinion que vous vous serviez de ces trois chevaliers que vous avez
		proposez, pour plusieurs raisons, car je laisse à part qu ils
		[sic!] en sont grandement amoureux, et que chacun d’eux l’a voulu
		espouser, puis que vous sçavez qu’ils n’oseroient manquer
		à vos commandemens. Mais il faut que vous croyez que Dorinde ne
		s’y fiera jamais, d’autant qu’ils l’ont desja trompée, qu’elle
		les hait, et en fin qu’elle ne leur voudra jamais estre de tant
		obligée, qu’elle ne leur puisse refuser tout ce qu’il luy plaira
		sans crainte de leur langue. Si bien que je croy qu’il n’y a pas un
		plus assuré moyen pour ruiner toute cette affaire que de la
		mettre entre les mains de l’un de ces trois, ayant tousjours ouy dire
		que si l’on veut obtenir quelque grace de quelqu’un, il la faut faire
		demander par une personne qui luy soit agreable, et si l’on veut
		persuader quelque chose, que celuy y doit estre employé qui est
		tenu pour homme de bien; mais ceux desquels vous parlez sont ses
		ennemis, pour le moins elle les estime tels, et il n’y en a un seul
		qu’elle n’ait esprouvé pour trompeur. Devant toute autre chose
		donc, il faut rejetter leur entremise, et puis il faut prendre garde de
		ne parler jamais plus à elle en lieu où vous puissiez
		estre veu, parce que la jalousie de ses compagnes, ou plustost l’envie,
		pour peu [363/364] quelles s’en apercoivent, en fera faire un si grand
		esclat dans la Cour, que vous serez contraint pour mille considerations
		de vous en retirer; et en fin, il est necessaire de gagner quelqu’un
		qui soit aupres de sa personne, et en qui elle se fie. Et apres y avoir
		bien pensé, je n’en trouve point de plus propre que la fille qui
		la sert à la chambre, parce que celle-là trouvera toutes
		les commoditez qu’il luy plaira de parler à elle, et qu’encore
		qu’on les voye souvent en conseil, on n’en entrera point en doute,
		outre que Dorinde, se fiant desja en cette fille, elle pourra luy
		persuader aisément tout ce que vous voudrez, et d’autant que la
		plus grande difficulté de ce dessein, c’est de gagner celle que
		je dis, je vay songeant une ruze qui nous en fera venir à bout.
		II faut, seigneur, au commencement l’esblouir avec ce metal auquel si
		peu de personnes peuvent resister, et puis je suis resolu de luy
		persuader que je suis amoureux d’elle, et que je la veux espouser;
		elle n’est pas trop laide, si bien qu’elle le croira facilement, outre
		que presque toutes les femmes, pour peu qu’on leur die de leur
		beauté, en croyent ordinairement beaucoup, et par ces deux
		moyens, je prendray accés aupres d’elle.</p>

		<p>Le roy, oyant la proposition d’Ardilan, la trouva si bonne et en fut si
		aise que, luy semblant d’avoir desja tout ce qu’il desiroit, il se leva
		à moitié sur le lict, et l’embrassant le tint long temps
		contre son sein, luy disant: Je voy bien, Ardilan, que veritablement
		tu m’aymes, et que sans toy je n’aurois jamais contentement, mais sois
		assuré que je recognoistray tes services de telle sorte que
		comme je te tiens pour le meilleur serviteur qui fut jamais, tu
		advoueras aussi qu’il n’y eut jamais un meilleur maistre que le tien.
		Et puis se remettant dans le lict: Va donc, mon amy, dit-il, songe
		à cette affaire, je te la remets entierement entre les mains, et
		pour ce qu’il faut donner à la fille de chambre de Dorinde,
		demain nous chercherons quelque chose qui soit à propos.</p>

		<p>Le lendemain, Ardilan, pourveu de tout ce qui luy estoit necessaire, ne
		manqua point de chercher les moyens de parler à Darinée
		(tel estoit le nom de la fille qui me servoit) et parce que c’estoit en
		une saison en laquelle il semble que chacun soit hors du sens, et qu’en
		ce temps-là estre sage soit une espece de folie, il en trouva
		bien-tost la commodité parmy ces desbauches et ces desguisements
		d’habits, car le soir mesme, il s’habilla en fille, et avec quelques
		autres jeunes hommes revestus comme luy, alla porter ce qu’ils
		appellent un momon dans le logis de mon pere, où il [364/365]
		avoit esté adverty que ce soir Darinée estoit allé
		[sic!] souper, ainsi qu’elle faisoit bien souvent.</p>

		<p>C’est la coustume, comme vous sçavez, de ce lieu, et comme je
		crois aussi de tout le reste de la Gaule, que ces momons entrent si
		librement dans toutes les maisons, que jamais on ne leur demande qui
		ils sont, et soudain ils mettent sur la table un mouchoir où est
		l’argent qu’ils veulent jouer, et font tout ce qu’ils ont à
		faire, sans parler, car s’ils disoient un mot, ils perdroient tout ce
		qu’ils jouent. Ardilan estant donc entré dans la maison
		d’Arcingentorix, l’un de ses compagnons qui avoit Ia charge de jouer,
		posa l’argent et les dez sur la table. Soudain plusieurs chevaliers,
		qui ce soir soupoient avec mon pere, se mirent à jouer contre
		luy; et cependant Ardilan fit un tour de salle pour voir si
		Darinée y estoit. De fortune il trouva qu’elle dansoit en une
		autre salle avec plusieurs filles, il se mit au dessoubs d’elle pour la
		prendre par la main, et d’autant qu’il estoit dispos, et qu’il dansoit
		fort bien, il attiroit les yeux de toutes les filles et
		particulierement de Darinée qui, desireuse infiniment de le
		recognoistre, le considera long-temps. Et cela fut cause que la danse
		estant finie, elle le fit asseoir aupres d’elle pensant que ce fust une
		fille, luy faisant mille demandes pour le faire parler et ses compagnes
		aussi. Tant qu’il pensa que les autres le pourroient descouvrir, il ne
		leur respondit qu’avec des signes, mais quand elles furent
		lassées de l’importuner, et qu’elles se separerent un peu,
		prenant la main de Darinée, et faisant semblant de la baiser, si
		le masque ne l’en eust empesché, il luy dit assez bas: Est-il
		possible, Darinée, que vous ne cognoissiez pas la personne du
		monde qui vous ayme le mieux? Elle qui avoit fort peu de cognoissance
		de luy et qui peut-estre ne l’avoit jamais ouy parler, demeura bien
		estonnée de ces paroles, et d’en mescognoistre la voix; c’est
		pourquoy, plus curieuse encore qu’elle n’avoit point esté:
		Mais, la belle fille, luy dit-elle, si ce que vous dites est vray,
		pourquoy ne voulez-vous pas que je vous cognoisse? – Parce, dit-il,
		que je vaux si peu que, quand vous me cognoistriez, je crains que vous
		me mesprisiez. – Ce n’est point, dit-elle, ma coustume d’estre si peu
		civile envers les personnes qui ont le merite que j’ay recognu en vous.
		– Ce sera donc, reprit-il, sur cette assurance que je vous diray que je
		suis Ardilan, qui suis, depuis le jour que vostre maistresse vint
		à la Cour, de telle sorte devenu vostre serviteur, que je ne
		pense pas avoir jamais contentement [365/366] que je ne recognoisse que
		vous ayez agreable le service que vous ay voué.</p>

		<p>Mais à quoy perds-je le temps de vous raconter toutes ces
		choses, puis que pour le subjet de mes malheurs il suffit que je vous
		die que, devant partir d’ensemble, Darinée qui pensoit cette
		recherche estre veritable, et qui la jugeoit tres-advantageuse pour
		elle, consentit d’en estre servie, à condition qu’il ne la
		trompast point, comme elle avoit veu que plusieurs personnes m’avoient
		traictée. Ardilan qui estoit fin, luy fit tant de protestations
		et tant d’assurances qu’elle qui n’avoit pas plus d’esprit qu’il luy en
		falloit, fit aisément tout ce qu’il voulut. Et pour l’interesser
		encore davantage, il luy mist au doigt une bague, et la pria de la
		garder pour l’amour de luy; elle en fist quelque difficulté au
		commencement, parce qu’il luy sembloit qu’elle valoit trop, mais il la
		pressa de sorte, qu’en fin elle la retint, à condition que je ne
		le trouverois point mauvais. – Comment? Reprit incontinent le
		ruzé, seriez-vous bien tant à la bonne foy que de luy
		parler de semblables choses? – Mais vous, luy dit-elle, penseriez-vous
		bien que j’y voulusse manquer? – Hé! ma fille, repliqua-t’il,
		que je ne m’estonne pas qu’il y ait si peu d’affection qui ayent la fin
		desirée, car il n’y a rien qui ruyne tant toutes sortes
		d’affaires que les divulguer, d’autant que s’il y en a quelques-uns qui
		desirent le bien d’autruy, il y en a cent fois autant de ceux qui
		l’envient, si bien que quand la chose qui est advantageuse leur vient
		aux oreilles, ils n’ont point de repos qu’ils ne l’ayent entierement
		divertie, et qu’ils n’en fassent rompre les traictez avec tant
		d’artifice que ceux là mesmes ausquels ils font le mal les en
		remercient comme d’une grande grace. Ma fille, continua-t’il, apres
		s’estre teu quelque temps, voulez-vous que nous vivions toujours
		ensemble comme je le desire avec passion? n’en parlez à
		personne que vous n’y soyez du tout resolue, autrement assurez-vous que
		les envies et mesdisances de la Cour sont telles qu’elles renversent
		tout ce qu’elles jugent estre au gré ou à l’advantage de
		quelqu’autre. – Mais, dit Darinée, si ma maistresse en est
		advertie par quelqu’autre, quelle occasion n’aura-t’elle pas de me
		tancer et se douloir de moy? – O ma fille! respondit Ardilan, et
		comment le sçaura-t’elle, si vous n’en parlez à personne
		? Car quant à moy, je n’ay garde d’en ouvrir la bouche, puis que
		je vous prie de ne le point publier, et que je le crains grandement
		pour plusieurs raisons que je vous [366/367] diray une autrefois. Mais
		aussy pourquoy le dire à Dorinde? Est-ce pour en prendre son
		advis? O Darinée! qu’elle a bien plus de faute de prendre
		vostre conseil que vous le sien! et que, si elle eust tousjours
		esté aussi sage que Darinée, elle n’eust receu les
		desplaisirs desquels vous parliez tantost. J’ay peur que l’on prenne
		garde à nous, cela est cause que je ne vous en puis dire
		maintenant ce que j’en sçay, mais la premiere fois que je
		parleray à vous, je vous en veux entretenir bien au long, et
		lors vous verrez que toute la faute vient de son costé, et que
		toutesfois nous pouvons encore y apporter du remede, pourveu qu’elle vous vueille croire.</p>

		<p>A ce mot, il la laissa seule, sans attendre qu’elle luy respondit,
		bien-aise d’avoir pour ce coup plus fait qu’il n’eust osé esperer.</p>

		<p>Cependant, deux ou trois jours apres qu’Ardilan eut parlé
		à Darinée, quelque bon demon me remit devant les yeux le
		danger qu’il y avoit de garder plus longuement ce papier que le roy
		m’avoit donné; de sorte que deux ou trois fois je fus preste
		à le jetter dans le feu sans le lire, afin d’esteindre ainsi une
		flamme dans une autre flamme, ou bien de le porter à Clotilde,
		et me descharger par là de tout ce qu’on m’en pourroit imputer
		de blasme. Mais, à la premiere opinion, je disois en moy-mesme:
		si je le brusle, peut-estre n’y a-t’il rien qui m’offense, et le roy
		venant à le sçavoir, aura occasion de se douloir de ce
		mespris, car que luy respondray-je lors qu’il n’en parlera? II vaut
		donc mieux le lire et puis le brusler. Mais si Clotilde aussi en a
		quelque vent, ou par le roy, ou par quelqu’autre, combien en seray-je
		blasmée? Et il ne faut point douter que Gondebaut mesme ne soit
		celuy qui peut-estre le luy dira, s’il void que je ne vueille consentir
		à tout ce qui luy plaira, ou s’il vient à changer
		d’humeur, comme Merindor et Periandre m’ont assez appris à mes
		despens, que la plus longue constance d’un homme ne dure qu’autant que
		ses yeux ne voyent rien qui leur plaise davantage. En cette doute, en
		fin je me resolus d’aller vers Clotilde, et luy faire voir cette
		lettre, mais la supplier de n’en parler à personne. Cette
		princesse, disois-je en moy-mesme, me fait l’honneur de m’aymer, je
		m’assure qu’elle ne fera rien qui ne me soit advantageux; mais soit
		ainsi que le roy l’entende, ne sçait-t’il pas que mon devoir m’y
		oblige? Je m’assure que si promptement il m’en veut mal, lors qu’il
		aura passé cette humeur, il sera le premier à m’estimer
		et à dire que j’ay eu raison.</p>

		<p>En cette resolution, je prends la lettre, et m’en vay trouver [367/368]
		Clotilde. De fortune elle estoit dans son cabinet où elle
		passoit le temps avec plusieurs de mes compagnes, et parce qu’elle me
		faisoit l’honneur de m’aimer plus cherement que pas une des autres,
		aussi-tost qu’elle me vid, elle s’en vint à moy. Et comme entre
		les jeunes personnes il y a tousjours mille petites nouvelles à
		se raconter, elle me tira aupres d’une fenestre un peu separée,
		où elle me raconta non seulement tout ce qu’elle avoit fait
		depuis que je ne l’avois veue, mais encore, comme je croy, tout ce
		qu’elle avoit pensé, et puis me dit: Mais vous, Dorinde,
		qu’avez-vous fait depuis que vous n’avez esté pres de moy? Je
		veux que vous m’en rendiez compte jusqu’à la moindre
		pensée. – Madame, luy dis-je, je le feray une autre fois tant
		qu’il vous plaira, mais pour ce coup il faut que je vous supplie de me
		permettre que je vous entretienne d’une chose qui est de plus grande
		importance; et parce que je ne voudrois pas que personne s’en
		aperceust, je vous supplie d’entrer dans vostre arriere-cabinet, et
		m’appeller, afin que toute seule vous puissiez voir et ouyr ce qui est
		à propos que vous sçachiez.</p>

		<p>Cette jeune princesse, curieuse de sçavoir ce que je luy voulois
		dire, et desireuse aussi de me contenter, fit tout ainsi que je l’avois
		suppliée, et renfermée dedans, elle s’assit, et en mesme
		temps je me mis à genoux devant elle, comme j’avois
		accoustumé, et la suppliay tres-humblement devant que faire
		semblant de ce que je luy dirois, de bien prendre garde à ce qui
		en pourroit arriver, que ce qui me convioit de le luy descouvrir estoit
		le desir que j’avois de ne point sortir de mon devoir, et de me
		conduire en toute chose comme elle me commanderoit. Et lors je luy
		monstray non seulement la lettre du roy, mais je luy dis encore tout ce
		qui s’estoit passé en ces deux ou trois rencontres, que
		Gondebaut avoit parlé à moy, ce que je fis avec tant de
		franchise qu’elle cogneut bien qu’il n’y alloit point de ma faute. Mais
		ce qui la contenta le plus, ce fut de voir la lettre encore
		cachetée, dequoy apres m’avoir grandement louée, elle
		l’ouvrit, et leut qu’elle estoit telle.</p>
	</div>

	<div class="contentli">
		<div class="spacerp"></div>
		<h2>LETTRE DU ROY GONDEBAUT</h2>
		<h3>A DORINDE</h3>
		<div class="spacerp"></div>

		<p>Vous ne trouverez pas estrange que quelqu’un vous
		ayme, puis [368/369] que vous l’avez desja tant esté, mais si
		ferez bien peut-estre, quand vous considererez que celuy que vous avez
		maintenant vaincu, ne l’a jamais esté des plus puissans de la
		terre. Que si jusques icy il n’y a rien eu d’invincible à mes
		armes, ordonnerez-vous, ma belle fille, que la victoire que je souhaite
		avec plus de passion, me soit desniée par vous, à qui
		j’offre, avec ma couronne et mon sceptre, tous mes lauriers et mes triomphes?</p>
		<div class="spacerp"></div>
	</div>

	<div class="contentl">
		<p>Clotilde demeura longuement muette apres la lecture de cette lettre, et
		en fin reprenant la parole: Dorinde, me dit-elle, il ne falloit pas me
		prier avec tant d’instance que je ne parlasse à personne de
		cette affaire, elle m’est d’assez d’importance pour ne la point
		publier, et parce que vous m’en demandez conseil, et que je suis
		obligée de vous le donner, non pas à la volée mais
		tel que je le voudrois recevoir de quelque autre en semblable occasion,
		je veux toute cette nuict pour y bien songer.</p>

		<p>Nous nous separasmes de cette sorte, et pour ne faire point
		soupçonner à mes compagnes que ce fust quelque chose bien
		secrette, la sage princesse sortit en riant et me commanda d’en faire
		de mesme, comme si nous n’eussions parlé que des contes ordinaires pour rire.</p>

		<p>Vous sçavez qu’il y avoit quelque temps que le prince Godomar
		jeune frere de Sigismond, estoit allé voyager par les Cours des
		roys voisins, apprendre les coustumes et mœurs des estrangers, et
		cognoistre et leurs forces et leurs provinces, et que pour faire profit
		de ses voyages, il avoit mené avec luy ce grand et prudent
		Avite, qui avoit non seulement esté son gouverneur, mais celuy
		aussi de son frere Sigismond. Or ce jeune prince depuis peu estoit de
		retour au grand contentement du roy et de tous ses peuples, car
		veritablement Sigismond et Godomar, ayans esté si bien
		instruicts, donnoient une grande esperance d’eux à ceux qui les
		voyoient. Ce prudent gouverneur, sur toutes les choses qu’il leur avoit
		le plus recommandées, ç’avoit tousjours esté
		l’amitie et concorde entr’eux, leur remonstrant que les petites choses
		s’accroissent par l’union, et les grandes se diminuent par la discorde,
		que celle qui avoit esté entre leur pere et ses freres, outre
		l’horreur qu’elle avoit rapportée à toutes les Gaules de
		leur ambition et inimitié, encore avoit-elle failly de leur
		faire perdre entierement leur Estat. Que cette playe saigneroit
		longuement dans leur maison, si eux, avec un contraire dessein, n’y
		remedioient, c’est-[369/370]à-dire en s’entr’aymans autant que
		les autres s’estoient hays. Ces sages remonstrances avoient eu tant de
		pouvoir sur les esprits de ces jeunes princes, qu’on ne sçauroit
		s’imaginer une plus grande amitié ny union que celle qui estoit
		entr’eux. Mais d’autant que ce sage homme recognust bien à la
		physionomie et aux actions, quoy qu’enfantines, de Clotilde, qu’elle
		seroit un jour une tres-grande et tres-prudente princesse, il creut que
		c’estoit l’avantage de ces deux princes de se lier d’une estroite
		amitié avec elle, puis que celle que le sang et la
		proximité pouvoient faire naistre entr’eux estoit fort foible,
		pour les homicides et cruautez extremes que leurs dissentions avoient produites.</p>

		<p>Ces bons advis et les bonnes qualitez de Clotilde qui n’avoit rien qui
		ne fust grandement aymable, furent cause que ces princes l’aymerent de
		telle sorte, que les racines de la haine de leurs peres furent non
		seulement arrachées entierement, mais de plus, ces jeunes cœurs
		se lierent ensemble d’une si forte affection qu’ils avoient autant de
		soing de la conservation l’un de l’autre que de la leur propre. II n’y
		avoit rien de secret entr’eux, et d’autant qu’ils cognoissoient
		l’humeur de Gondebaut un peu violente et sanguinaire, ils se trouvoient
		bien souvent ensemble pour prendre conseil de ce qu’ils avoient
		à faire, et sur toute chose, suivoient ordinairement le prudent
		advis du sage gouverneur. Et toutesfois, comme il y a de certaines
		inclinations aveugles qui nous portent plus à aymer une personne
		qu’une autre, il est certain que la princesse avoit quelque affection
		plus grande envers le prince Sigismond, qu’envers son frere Godomar, et
		cela fut cause que cette fois, le trouvant à propos, elle ne
		voulust parler qu’à luy seul de mon affaire. Elle luy raconte
		donc tout ce qui s’estoit passé, luy monstre la lettre du roy,
		et luy demande ce qu’il est d’advis qu’elle me die et qu’elle fasse.
		D’abord Sigismond en demeura grandement estonné, et apres il luy
		demanda comme elle avoit sceu toute cette recherche, et de quelle facon
		je l’avois receue. A quoy la princesse respondit: Dorinde s’y conduit
		comme elle doit, et contentez-vous qu’elle n’y fera rien que par mon
		advis, car c’est elle de qui j’ay receu cette lettre toute
		cachetée, et qui m’a advertie de tout ce que je vous ay dit.</p>

		<p>Or voyez, je vous supplie, combien il est dangereux de donner de telles
		cognoissances aux jeunes hommes! Jamais Sigismond n’avoit
		tourné les yeux sur moy que pour me regarder indifferemment
		comme toutes mes autres compagnes, et si j’estois tous- [370/371] jours
		en lieu où il me pouvoit bien considerer, car je n’abandonnois
		gueres Clotilde d’où il ne bougeoit une grande partie du jour,
		et oyant ces discours, comme si l’amour de son pere eust deu allumer la
		sienne, il commença de me desirer.</p>

		<p>O Dieu! mes cheres compagnes, ne vous estonnez point si je dis si
		souvent qu’il y a des personnes ausquelles il arrive plus de bon-heur
		qu’elles n’eussent osé esperer, et d’autres ausquelles des
		infortunes accourent qu’on n’eust jamais pensées; car ne
		suis-je pas une de ces mal-heureuses à qui il semble que la
		fortune ne vueille espargner une seule infortune? Qui jamais eust
		pensé que Clotilde, en blasmant le pere d’une faute, eust
		donné envie au fils de la commettre? Ne faut-il pas advouer que
		sans mon mal-heur cela ne fust jamais advenu?</p>

		<p>Voilà donc ce jeune prince qui fait dessein sur moy, et d’autant
		qu’il ne sçavoit si sa recherche me seroit aussi desagreable que
		celle de son pere, il resolut de cacher pour le commencement cette
		affection à Clotilde, sçachant assez qu’elle l’en
		destourneroit en tout ce qui luy seroit possible, et peut-estre en
		feroit de mesme envers moy. II se met donc à des-appreuver
		grandement le dessein du roy, monstre de s’en estonner, et de treuver
		si peu de sujet d’amour en moy, qu’il luy sembloit que j’estois la
		fille de toute la Cour qui luy en donneroit le plus tard; et puis
		revenant à ce qui estoit de Gondebaut: Ma sœur, luy dit-il, car
		c’est ainsi qu’il la nommoit, il faut bien prendre garde que cette
		recherche ne passe plus avant, car, encore que Dorinde en ait
		usé jusques icy comme elle a deu, si est-il à craindre
		qu’une longue poursuite ne luy fasse changer de dessein. Une place
		resiste bien aux premiers et seconds efforts, qui sera forcée en
		fin aux troisiesmes, outre qu’il faut que vous sçachiez que
		l’amour est un mal contagieux, et qui se prend bien souvent l’un de
		l’autre. – Mon frere, respondit la sage princesse, je suis fort peu
		informée de la qualité de cette maladie, mais j’en ay
		bien l’opinion que vous dites, et c’est pourquoy j’ay desiré
		d’en avoir vostre advis. – En cecy, respondit le prince, je vay fort
		retenu, tant parce que c’est une affaire qui touche le roy, que c’est
		un roy encore qui est mon pere; mais l’honneur de nostre maison, et le
		vostre particulier, ma sœur, m’obligent de vous en parler plus
		librement que je ne ferois pas. Je vous diray donc que je prevoy, veu
		l’humeur du roy, qu’il pourroit arriver beaucoup de mal de cette
		affaire, si vous ne vous opposez à la naissance de cette
		affection, et ayez cette creance pour [371/372] assurée que
		quand elle aura pris ses racines profondes, vous ne les arracherez
		jamais, ou si vous le faictes, ce sera avec de si grands efforts que
		mal-aisément en aurez-vous du contentement. Laisser prendre
		force au mal, c’est chose fort dangereuse en toutes maladies, mais en
		amour plus qu’en toutes les autres. Voilà donc mon advis pour le
		commencement. Si nous voyons que le mal fasse progres, il faudra
		recourir à d’autres remedes que le temps et les occasions nous
		produiront. Mais sur tout prenez garde que Dorinde ne se trompe
		elle-mesme, ou qu’elle ne vous trompe, car l’amour est si fin que bien
		souvent il se saisist d’un cœur sans qu’il s’en aperçoive, et si
		cela advenoit, assurez-vous, ma sœur, que vous travailleriez apres
		longuement en vain. – Ce malheur, respondit la princesse, pourroit bien
		arriver, mais je ne le crains pas, car Dorinde est si sage fille, que
		mal-aisément penseray-je qu’elle manque jamais à ce
		qu’elle doit, ny à elle, ny à moy.</p>

		<p>Le lendemain, aussi-tost que Clotilde m’eust retirée à
		part: J’ay pense, me dit-elle, Dorinde, à vostre affaire, ou
		pour mieux dire à nos affaires, car j’y ay ma part aussi bien,
		et peut-estre mieux que vous. II faut que vous monstriez quelle vous
		estes en cette occasion, et que vostre prudence et vostre courage se
		fassent paroistre: vostre courage à mespriser tout ce qui peut
		nuire à vostre reputation, et vostre prudence à le
		mespriser; en sorte que le roy ne se puisse offenser, ny contre vous,
		ny contre moy. Pour le premier poinct, vous devez vous representer que
		le roy ne vous recherche que pour vous ruyner, et qu’aussi-tost que
		l’on s’en apercevra, vous estes perdue d’honneur, car quel dessein
		pourroit-il avoir qui ne fust ruyneux pour vous? Souvenez-vous des
		genereux ancestres desquels vous estes yssue, et avec combien de peines
		et de hazards, ils ont acquis la reputation qui en est demeurée
		à vostre race, et ne vueilliez avoir si peu de courage d’estre
		la premiere qui mette une honteuse tache à vostre maison. Et
		pour ce qui est de la prudence, il faut, Dorinde, combattre cet ennemy,
		non pas en luy resistant ou bien en l’offensant, mais en le fuyant.
		Tout amour est de telle nature qu’il se laisse plus aisément
		surmonter par la fuite que par la resistance, mais plus encore l’amour
		des roys que toutes les autres, d’autant que les princes puissans ne
		peuvent avoir un plus grand desplaisir que quand ils trouvent quelque
		chose qui leur resiste, leur semblant que c’est grandement offenser
		leur puissance que de leur en opposer une qui arreste le cours de leurs
		volontez. Je vous conseille donc qu’usant de la [372/373] prudence, et
		non point de la resistance, vous fuyiez cet ennemy, c’est à dire
		que vous évitiez toutes occasions de vous trouver en lieu
		où Gondebaut puisse parler à vous. Et s’il advient qu’il
		en trouve quelqu’une, feignez de n’entendre rien en ce qu’il vous dira,
		et de ne vous jamais persuader qu’il vous aime, voire jusques-là
		de ne point entendre que c’est à dire qu’aimer. Peut-estre que,
		si vous vous conduisez de la sorte, il s’en destournera de luy-mesme,
		ou pour le moins s’en lassera, et sur tout souvenez-vous qu’il ne s’y
		passe chose quelconque dont je ne sois advertie, et soyez
		assurée que tant que vous en userez ainsi, je ne vous abandonneray pas.</p>

		<p>Ce fut le sage conseil que Clotilde me donna, et que je me resolus
		d’observer religieusement, tant pour les raisons qu’elle m’avoit
		alleguées, que pour avoir este si mal-traittée de tous
		ceux qui m’avoient tenu le mesme langage que je voyois dans la lettre
		du roy. Je remerciay donc le mieux qu’il me fut possible la princesse
		de l’honneur qu’elle me faisoit, et confirmay encore les sermens que
		j’avois faits de ne sortir jamais de ses commandemens, avec les
		protestations plus grandes que je pus imaginer. Et apres luy avoir
		baisé la main, pour tesmoignage de l’affection que j’avois
		à son service, nous sortismes du cabinet, afin que, si de
		fortune quelqu’un y prenoit garde, il ne pust soupçonner que
		nous eussions traicté d’affaires plus importantes que de nos
		passe-temps ordinaires.</p>

		<p>Or le roy demeura quelques jours sans parler à moy, fust qu’il
		attendit de voir quel effect auroit eu sa lettre, ou que, m’en prenant
		garde, je ne luy en donnasse pas la commodité qu’il eust
		desirée. Mais Ardilan cependant ne perdoit point de temps,
		parce, comme il estoit fin et ingenieux, qu’ayant trouvé moyen
		de parler à Darinée presque tous les matins lors qu’elle
		alloit au temple, il l’avoit de sorte gaignée, et par ses belles
		paroles, et par ses presents, que cette fille estoit entierement
		à luy, et le tout avoit esté conduit si finement par eux,
		que jamais personne de la Cour ne s’en estoit aperceue. Le roy d’autre
		costé, depuis qu’il s’en estoit descouvert à cet homme,
		sous l’esperance qu’il luy avoit donnée et pour ne faire point
		recognoistre son dessein, se tenoit tellement retiré que n’eust
		esté ce que j’en avois dit à Clotilde, elle ne s’en fust
		jamais pris garde. II passoit fort peu de jours, qu’à quelque
		heure elle ne prist la peine de m’en parler, et de s’enquerir de moy,
		s’il n’y avoit rien de nouveau, et tousjours me donnant quelque bon
		[373/374] advis comme j’avois à me conduire. Et une fois en fin
		qu’il y avoit desja assez long-temps que nous n’en oyions plus parler,
		je luy dis que je croyois que le roy auroit changé d’opinion,
		puis qu’il demeuroit muet si longuement, mais elle, mettant la main sur
		sa bouche: Non, non, m’amie, me dit-elle, ce feu se couve plus ardent
		soubs la cendre, vous le verrez esclorre lors que vous y penserez le
		moins. N’ayez point opinion d’estre hors de ce danger, que vous ne
		voyez que Gondebaut en ayme une autre alors je le croiray,
		sçachant assez que les nouvelles penses effacent les premieres.
		Mais jusqu’à ce que nous voyons ce que je dis, demeurons plus
		soigneusement sur nos gardes, et asseurons-nous que l’ennemy fait
		semblant de dormir, lors qu’il se prepare à une plus dangereuse attaque.</p>

		<p>La forest d’Erieu, que quelques-uns nomment de Mars, est
		esloignée de la ville d’une bonne lieue et demie, comme vous
		sçavez et d’autant qu’elle est en lieu plain, et que les arbres
		de haute fustaye laissent le dedans du bois fort net et fort
		aisé à y courir à cheval, Clotilde, qui se
		plaisoit infiniment à l’exercice de la chasse, y alloit souvent
		lors que le temps estoit beau, et que les veneurs luy venoient
		rapporter qu’il y avoit quelques bestes dans les toiles, et presque
		tousjours elle y alloit à cheval si la chaleur du soleil le luy permettoit.</p>

		<p>Avez-vous point veu, mes compagnes, comme l’on peint Harpalyce, cette
		genereuse fille Thracienne, lors qu’à course de cheval elle
		poursuivoit en pleine campagne le cerf dispost, ou, le javelot au
		poing, elle attaquoit les plus furieux sangliers? Figurez-vous que nos
		habits estoient encore plus beaux, car nos robbes de couleurs, toutes
		chargées et d’or et d’argent, jointes au corps, les manches
		à demy-couppées, les escharpes en broderie
		r’attachées à gros chattons sur l’espaule, le reste
		flottant au gré du vent, les chappeaux dont les cordons de
		pierreries estinceloient autant que les rayons du soleil, les pennaches
		qui couvroient presque une partie du chappeau, nos cheveux qui, relevez
		et annelez au droit du front, s’en alloient ondoyant le long de nos
		joues comme si c’eust esté par nonchalance, les tours de perles
		qui separoient le col de la gorge, et les pendants d’oreille, qui
		sembloient autant d’estoilles esclattantes, bref, tout le reste de
		nostre habit augmentoit de sorte la beauté naturelle qui pouvoit
		estre en nous, que veritablement nous y avions toutes un tres-grand advantage.</p>

		<p>C’estoit la coustume que nous allions, comme il nous plaisoit,
		[374/375] ou ensemble ou separées, pourveu que nous fussions
		tousjours à la veue de nostre gouvernante, et lors que quelque
		chevalier nous vouloit entretenir, il le pouvoit tant que le chemin le
		lui permettoit. Ce jour, Merindor estoit aupres de moy, et sans que je
		luy respondisse, alloit continuant ses ordinaires importunitez.
		Gondebaut qui avoit tousjours l’œil sur moy, soudain que, nous eusmes
		passé le pont du Rhosne, et que nous commençasmes
		d’entrer dans la plaine, ne faisant pas semblant de me regarder,
		appella Ardilan, et luy commanda qu’aussi-tost que je mettrois pied
		à terre pour entrer sur les échaffauts aupres des toiles,
		pour voir le combat des chevaliers et des sangliers, il fist semblant
		qu’un fer fust mal attaché au cheval que je montois, et qu’il y
		mist un clou si avant dans le pied, que le pauvre cheval ne se pust
		soustenir dessus qu’à grande peine.</p>

		<p>II faut que vous sçachiez que cette chasse se faisoit de telle
		sorte que les bestes estans enfermées, apres les avoir
		travaillées quelque temps, et fait revenir cent fois devant les
		yeux des dames, s’il s’y rencontroit quelque sanglier qui fust grand,
		l’on abattoit les toiles du costé où il faisoit le plus
		beau courre, et avec les chiens on le prenoit à force.</p>

		<p>Or ce jour, apres que plusieurs chevaliers eurent fait voir leur
		courage et leur adresse en la mort de plusieurs sangliers, le roy qui
		avoit le dessein que je vous diray, leur commanda à tous de
		sortir, et de monter à cheval, et faisant abbattre les toiles du
		costé d’une grande plaine, il contraignit un grand sanglier de
		sortir, et incontinent, et les dames et les chevaliers se mirent apres
		les veneurs. Merindor, comme c’estoit la coustume, me mit à
		cheval, et puis alla rendre ce mesme devoir à ma compagne. Quant
		à moy, qui voyois desja Clotilde bien esloignée, je
		poussay mon cheval qui, encore qu’à moitié
		estropié du clou qu’Ardilan luy avoit mis dans le pied, ne
		laissa de galopper sans que je m’en prisse garde, mais à la
		premiere fois que quelque mauvais passage me contraignit d’aller le
		pas, je fus toute estonnée qu’à peine le pauvre cheval
		pouvoit toucher la terre du pied. Cela fut cause que Merindor et ma
		compagne m’attraperent bien tost, et que nous ne pusmes joindre
		Clotilde qui au grand galop alloit suivant la chasse. Le roy qui tout
		expres estoit demeuré bien loing derriere avec fort peu de gens,
		nous atteignit bien tost, et feignant de ne savoir quel estoit le mal
		de mon cheval, me demanda comme il s’estoit blessé, et si ce
		n’avoit point esté en sautant quelque fossé. Je luy
		[375/376] dis que je ne sçavois pas ce qu’il pouvoit avoir, mais
		que je craignois fort, s’il continuoit de marcher ainsi, que je ne
		ferois pas grand voyage sans beaucoup de temps. II fit semblant de
		regarder si en toute la compagnie il n’y avoit point de cheval sur
		lequel je puisse monter, mais ils se trouverent tous trop vicieux, ou
		pour le moins trop incommodes. II n’y avoit plus rien qui donnast de
		l’incommodité au roy que Merindor, et toutesfois il s’estoit
		reculé avec beaucoup de respect, mais il ne laissoit d’avoir
		tousjours les yeux sur nous. Cela fut cause qu’il luy commanda de
		courre apres Clotilde, et avertir nostre gouvernante que je ne pouvois
		joindre la trouppe, afin qu’elle donnast ordre de m’envoyer un autre
		cheval, ou qu’elle me vinst tenir compagnie, n’estant pas à
		propos de me laisser ainsi seule. O Dieu! comme quelquefois ceux qui
		font plus de semblant de vouloir mettre l’ordre, sont ceux qui en
		desirent plus de desordre! Merindor partit à course de cheval,
		et ma compagne par respect demeura derriere nous, où quelque
		chevalier de la suitte du roy l’alloit entretenant. Mais luy, sans
		vouloir perdre temps: Et bien! ma fille, me dit-il, que
		respondrez-vous à la lettre que vous avez eue de moy? Quel
		jugement donnerez-vous de ma vie ou de ma mort?</p>

		<p>Je previs bien, soudain que je vis le roy, que je serois
		attaquée, et qu’il n’y avoit point moyen d’éviter cette
		rencontre, de sorte que j’allois songeant en moy-mesme quelle response
		je luy ferois. J’avois bonne memoire de ce que Clotilde m’avoit dit, et
		j’y estois bien resolue, mais les Baccanales n’estoient pas encore
		passées et je craignois de faire esclat, qui estoit ce qu’elle
		m’avoit le plus deffendu, de sorte que j’estois bien en peine. En fin
		je me resolus de remettre la response que je luy voulois faire à
		un autre temps, si bien que je luy dis avec un visage assez riant:
		Seigneur, la response que vous voulez de moy, je ne la puis faire
		à cette heure, et je vous supplie tres-humblement de ne m’en
		point vouloir presser de quinze jours, et lors vous sçaurez qui
		me le fait faire. – J’attendray, me respondit-il, tant qu’il vous
		plaira, mais je croy bien que ce delay est inutile. Toutesfois, ma
		belle fille, puis que vous le voulez ainsi, et que je ne veux jamais
		aller au contraire de vostre volonte, promettez-moy qu’en ce
		temps-là vous me ferez assurément response. – Seigneur,
		luy repliquay-je, je vous le promets sur tout ce que je puis jurer de
		plus assuré. – Or, ma belle fille, me dit-il alors en sousriant,
		il faut que vous sçachiez que pour avoir le moyen de parler
		à vous, c’est moy qui ay rendu vostre [376/377] cheval en
		l’estat que vous le voyez, et jugez par là que je n’auray point
		faute d’invention pour en trouver encore la commodité quand il
		me plaira. – Permettez-moy, seigneur, luy respondis-je, de vous dire
		que vous estes bien mauvais de faire estropier ce cheval qui n’en peut
		més. – Souvenez-vous, ma fille, reprit-il incontinent, que je
		vous aime d’une si entiere affection qu’il n’y a rien que je ne fasse
		pour avoir vos bonnes graces. – Vous vous donnez, luy dis-je, beaucoup
		de peine pour une chose qui ne le vaut pas; mais, seigneur, puis que
		vous avez fait le mal à ce pauvre cheval, je vous supplie
		ayez-en pitié, et le guerissez. Et je dis ces dernieres paroles
		pour rompre le discours où il alloit entrer. – Vous pensez
		peut-estre, repliqua-t’il, que j’aye autant de puissance que vous qui
		pouvez guerir quand il vous plaist les blessures que vous faites. – O
		seigneur, interrompis-je, nous parlerons de cecy une autrefois, mais
		cependant parlons de ce pauvre animal qui ne me peut plus porter. –
		Cette compassion, dit-il, seroit bien mieux employée ailleurs,
		mais puisque vous l’ordonnez ainsi, je ne veux pas desobeir au moindre
		de vos commandements. Et lors, se tournant vers Ardilan, il luy
		commanda de faire venir un mareschal, et parce qu’il en avoit tousjours
		quantité qui suivoient ses chevaux, il luy en presenta un
		incontinent: Voy-tu, mon amy, luy dit-il, le pied de ce cheval, il y a
		un cloud que je vois plus haut que les autres, oste-le luy, car c’est
		sans doute celuy-là qui l’a blessé. Le mareschal mettant
		pied à terre cogneut bien que le roy disoit vray, et parce qu’il
		estoit fort entendu en son mestier, il l’eut bien tost tiré sans
		le rompre, dequoy le cheval fut tellement soulagé qu’il n’eut
		pas fait vingt pas qu’il ne s’en sentit presque plus.</p>

		<p>Cependant Merindor avoit fait son message, et la gouvernante revenoit
		avec luy, et me faisoit conduire un autre cheval, dequoy le roy
		s’estant apperceu: Voicy, me dit-il, la fin de tout le contentement
		que j’auray d’aujourd’huy. Et poussant son cheval, se mit à
		courre par le mesme chemin que Merindor venoit, me laissant seule avec
		ma compagne et deux chevaliers qui s’arresterent avec nous. Luy
		cependant ayant rencontré Merindor et sa compagnie: Allez,
		allez, luy dit-il, vous n’aviez pas pris garde que le cheval estoit
		encloué, vous verrez qu’il est presque guery. Le roy leur dit
		ces paroles en galoppant et sans s’arrester, pour monstrer qu’il ne
		s’en soucioit guiere, et passant plus outre atteignit bien tost la
		chasse, parce que le sanglier avoit donné dans un fort où
		il se faisoit battre encore. [377/378]</p>

		<p>Or considerez combien les hommes nous sont mortels ennemis, et quelle
		peine ils prennent à nous ruiner! Mais, ô dieux! qu’il
		est malaisé de se garder de leurs trahisons, et mesme quand on
		tombe entre les mains d’une personne ruzée et qui a une grande
		authorité! J’avois assez de cognoissance de leurs tromperies,
		et les blessures de leurs perfidies me saignoient encore dans l’ame, je
		n’avois point faute d’un tres-bon conseil, et la resolution en estoit
		prise, comme je vous ay dit. Et toutesfois je ne me pouvois empescher
		d’avoir les flatteries de Gondebaut agreables, et de me plaire aux
		soubmissions d’un si grand roy. De sorte que je conseilleray tousjours
		celles qui me voudront croire de se deffendre de tels ennemis, commes
		des sirenes en ne les point escoutant.</p>

		<p>Soudain que je fus arrivée, je ne manquay point de raconter
		à Clotilde tout ce que Gondebaut m’avoit dit, et ce que je luy
		avois respondu, et elle jugea que j’avois fait fort prudemment. Mais
		lors que je luy dis sa ruze, d’enclouer mon cheval pour parler à
		moy: O Dieu! me dit-elle, Dorinde, voyez avec quel artifice il vous
		recherche, je crains en cecy quelque grand mal-heur, et je vous diray
		librement que s’il ne s’en retire quand vous luy aurez fait entendre
		vostre resolution, je suis d’opinion que l’on vous marie. – Madame, luy
		respondis-je, je m’y conduiray en sorte que j’espere que vous n’en
		aurez jamais que du contentement, mais pour me marier, je vous supplie
		tres-humblement que ce soit le dernier remede. Je hay tellement tous
		les hommes, que je ne croy pas pouvoir vivre avec un mary, que comme la
		plus miserable fille de la terre.</p>

		<p>A ce mot nous fusmes interrompues, parce qu’on la vint advertir que les
		tables estoient couvertes. Clotilde dés le soir mesme en
		advertit Sigismond, qui voyant la franchise de mes discours, cogneut
		bien que je n’avois point encore de bonne volonte pour le roy. Mais
		craignant que je ne changeasse et desirant de le prevenir: Ma sœur,
		luy dit-il, j’ay envie de parler à elle, je cognoistray mieux
		que vous son intention, car il faut que vous sçachiez que si
		elle a cette recherche desagreable, le roy y travaillera longuement en
		vain; que si, au contraire, elle s’y plaist, toute la peine que nous y
		prendrons sera inutile, et vous vous mettrez en grand danger. – Je ne
		la croy pas si fine, respondit Clotilde, qu’elle se pust bien cacher
		à moy; toutesfois essayez ce que vous dites, je m’assure
		qu’elle ira bien plus retenue avec vous qu’avec moy. Remettez-vous en
		sur moy, dit-il, et [378/379] vous verrez que dans deux ou trois fois
		je vous en diray des nouvelles.</p>

		<p>Le roy d’autre costé fit entendre le soir mesme à Ardilan
		tout ce que je luy avois dit, et à l’heure mesme ils resolurent
		qu’il estoit necessaire que Darinée fust advertie de l’affection
		que le roy me portoit, parce que le fin Ardilan l’ayant entierement
		gaignée, fust par les dons, fust par les promesses de mariage
		qu’il luy faisoit, il n’y avoit pas apparence qu’elle ne fist tout ce
		qu’il luy ordonneroit. Mais pour rendre l’entremise un peu plus
		honorable, ils furent d’advis de faire semblant que le roy me vouloit
		espouser, pensant non seulement de tromper soubs cette proposition
		Darinée, mais aussi de m’attirer sous cette esperance à
		tout ce qu’ils desireroient.</p>

		<p>Le lendemain Ardilan ne manqua point de trouver la commodité de
		parler à Darinée, et apres quelques discours de son
		affection, et luy avoir fait de nouvelles assurances de mariage, il luy
		dit: Mais, Darinée, pour vous faire entierement cognoistre
		combien je veux estre inseparablement à vous, je vous veux
		remettre entre les mains un secret qui est de telle importance pour moy
		que, s’il estoit sceu, mon entiere ruine s’en ensuivroit, et je veux
		bien me lier de telle sorte à vous par cette franchise, que vous
		ne puissiez jamais penser qu’il y ait quelque chose qui m’en separe.
		Sçachez donc, Darinée, que le roy est tellement amoureux
		de Dorinde qu’il n’a contentement ny repos que quand il la void, et
		toutesfois il en use avec tant de discretion que je ne pense pas que
		personne s’en soit encore pris garde. – Sans mentir, respondit
		Darinée avec beaucoup d’admiration, vous m’estonnez de me dire
		que le roy aime ma maistresse, puis qu’il est bien malaisé que
		telles personnes puissent avoir de l’amour sans qu’on s’en
		apperçoive bien tost, mais elle, comment l’a-t’elle receu? – Je
		ne sçay, luy respondit-il, elle ne luy en a point encore fait de
		response. Elle seroit bien malavisée si elle rejettoit une
		fortune tant advantageuse. – Advantageuse, respondit incontinent
		Darinée, et comment l’entendez-vous? – Advantageuse sans doute,
		repliqua-t’il, et peut-estre de telle sorte que vous vous en estonnerez
		plus encore que vous n’avez fait; car il est certain que si elle fait
		envers luy ce qu’elle doit, le roy est resolu de l’espouser. – Le roy,
		interrompit-elle en joignant les mains dans son giron, est resolu
		d’espouser Dorinde, et par ainsi ma maistresse seroit reyne des
		Bourguignons? – Elle la sera sans doute, luy dit-il, si elle [379/380]
		sçait bien mesnager cette fortune. – O Ardilan! luy dit-elle,
		en luy mettant un bras au col, tu te mocques de me dire ces choses. –
		Je vous proteste, adjousta-t’il, sur la foy que je dois au roy mon
		maistre, je ne me mocque point, et que vous en verrez les effects tels
		que je dis, si elle est bien conseillée. Et comment le
		trouvez-vous tant estrange ou tant impossible, si vous vous souvenez de
		l’affection qu’il a portée à Cryseide, lors qu’il la
		voulut espouser, et vous semble-t’il que cette estrangere fust de
		meilleure maison, ou eust plus de merite que Dorinde? Non,
		Darinée, croyez-moy, je ne vous ments point, le roy y est
		resolu, il me l’a dit plusieurs fois avec de telles paroles que je
		sçay bien que c’est son intention. Mais je vous diray la
		verité, je crains que vostre maistresse ne soit mal
		conseillée, et qu’au lieu d’estre reyne des Bourguignons, elle
		ne se rende la plus malheureuse fille de ce royaume; car si elle en
		fait semblant à Clotilde, c’est une chose assurée qu’elle
		la conseillera mal, pour plusieurs raisons, mais principalement parce
		qu’elle ne supportera jamais qu’avec un desplaisir extreme, qu’une
		personne qui luy est de tant inferieure, devienne sa dame et
		maistresse, et qu’il faille qu’elle obeysse à celle qui luy
		obeyt maintenant. Et de plus il faut que vous sçachiez, mais
		cecy, ma chere Darinée, il faut que vous n’en fassiez point de
		semblant, il faut, dis-je, que vous sçachiez qu’elle veut un mal
		de mort au roy, et que cette hayne est irreconciliable, car Chilperic
		son pere ayant voulu ravir la couronne des Bourguignons à
		Gondebaut son frere aisné, il prit si mal ses mesures qu’il se
		laissa assieger dans Vienne où, apres avoir esté pris, il
		perdit la vie par le juste commandement du roy. Et quoy que ce
		chastiment luy fust donné avec beaucoup de raison, si est-ce que
		Clotilde en a la blessure bien cuisante dans le profond du cœur; et je
		ne crois pas que jamais elle l’oublie, de sorte que non seulement en
		cette-cy, mais en toutes les autres occasions qu’elle pourra, elle
		essayera de luy rendre du desplaisir. Et c’est en quoy il est
		necessaire que vostre maistresse se prenne bien garde de ne luy parler
		de chose quelconque qui concerne le roy, si elle ne veut ruiner toute
		cette affaire. – Vrayement, dit Darinée, vous m’avez
		raconté quelque chose que je suis bien-aise d’avoir entendue,
		car elle est pleine de grande importance, et puis que vous m’en avez
		parlé si avant, je voy bien que vous desirez que je m’en mesle,
		et je vous promets que je le feray, tant parce que ce me sera tousjours
		un tres-grand contentement de faire chose que vous ayez agreable,
		[380/381] que d’autant que le roy, ayant le dessein que vous me dites,
		fait un honneur à ma maistresse qu’elle seroit tres-mal
		avisée de refuser. – Dans peu de jours je vous en diray
		davantage, cependant, prenez garde que cette affaire ne se descouvre
		devant qu’elle soit entierement resolue, car cela pourroit y mettre
		beaucoup d’empeschement.</p>

		<p>Tels furent les discours qu’Ardilan tint à Darinée, qui
		les creut si assurément que depuis je cognus bien estre vray ce
		que j’avois si souvent ouy dire à mon pere, je veux dire que,
		quand un prince en veut tromper quelqu’autre, il faut premierement
		qu’il abuse l’ambassadeur qu’il luy envoye, parce que cettuy-cy ayant
		opinion que ce qu’il dit soit vray, il invente des raisons, et les dit
		avec une assurance toute autre que s’il pensoit mentir.</p>

		<p>Darinée aussi qui, par l’esperance de mon mariage qu’elle
		croyoit assuré, prevoyoit de futures grandeurs et pour moy et
		pour elle, pardessus tout ce que nous pouvions esperer, mouroit
		d’impatience de m’en pouvoir parler. Je cognoissois bien qu’elle en
		alloit cherchant la commodité, mais d’autant que je pensois que
		ce fust pour quelques affaires domestiques, et que jamais je n’eusse
		pensé qu’elle eust eu cognoissance de cette affaire, je ne m’en
		souciay pas beaucoup. Le soir toutesfois que nous nous trouvasmes
		toutes seules, parce que je l’aymois pour sa fidelité et pour
		son affection, la voyant si desireuse de m’entretenir: Et bien! luy
		dis-je, Darinée, qu’y a-t’il de nouveau? Elle me respondit en
		sousriant: Pour vous, madame, il n’y a rien de nouveau à ce que
		je croy, mais seulement pour moy qui avoue n’avoir eu jamais tant de
		contentement que quand j’ay appris cette nouvelle. – Et dequoy veux-tu
		parler? luy dis-je, car quant à moy, je ne sçay ce que
		tu veux dire. – Vous estes bien, me repliqua-t’elle, la plus
		dissimulée du monde quand vous parlez de cette sorte, mais
		pensez-vous qu’il y ait quelqu’un soubs le ciel qui vous ayme plus que
		moy? Je proteste, madame, que je ne le cede pas mesme à
		l’amitié que vous vous portez et toutefois vous avez bien le
		courage de vous cacher à Darinée, Darinée, dis-je,
		qui ne se soucie ny de pere ny de mere pour vous servir, et qui a mis
		sous les pieds tous les liens de parentage, et toutes les obligations
		qu’on y peut avoir, pour n’avoir jamais autre pensée que d’estre
		aupres de vous! J’avois bien quelque occasion de me plaindre si je
		voulois, mais Dieu ne vueille que je fasse cette faute de desappreuver
		chose quelconque que vous avez agreable! – Je te jure, [381/382] luy
		dis-je, en sousriant, que je ne sçay dequoy tu te plains. – Et
		je vous jure, me respondit-elle de mesme façon, que vous parlez
		au plus loin de vostre pensée. Mais pourquoy, madame, vous
		cachez-vous à moy d’une chose que je desire autant que vous?
		Croyez-vous que je ne le sçache pas? Vous estes bien deceue,
		car j’en sçay peut-estre plus de particularitez que vous-mesme.
		– Dy moy pour le moins, luy respondis-je, dequoy tu veux parler? – Et
		bien! dit-elle, puis que vous voulez que ce soit moy qui vous die ce
		que vous me deviez avoir dit il y a long temps, je le veux bien,
		à condition qu’une autrefois vous ne vous tiendrez plus si
		cachée à vostre fidelle Darinée. Avez-vous
		opinion, madame, continua-t’elle, que je ne sçache que, Dieu
		mercy! le roy est amoureux de vous? – De moy? interrompis-je, et luy
		mettant la main sur la bouche, tay-toy, folle, ne parle point de cela,
		tu ne sçais ce que tu dis. Darinée alors se retirant d’un
		pas: Je ne sçay ce que je dis? reprit-elle, si fay, je vous en
		assure, je le sçay, et je le sçay si bien, que je vous
		diray encore qu’il ne tiendra qu’à
		vous, que vous ne soyez reyne des Bourguignons.</p>

		<p>A ce mot de reyne je rougis, et mettant une main sur les yeux: Je
		pense, luy dis-je, que tu n’es pas bien sage, et si quelqu’un t’oyoit
		tenir ce langage, que penseroit-il de toy et de moy? – Je vois bien,
		respondit-elle, que personne ne nous escoute, mais croyez-moy que si
		j’estois en vostre place, j’aurois bien-tost conclud cette affaire, et
		vous souvenez que (dittes et faites tout ce que vous voudrez) jamais la
		fortune ne vous fera plus de grace qu’elle vous en presente. Comment,
		ma maistresse, pouvoir estre Reyne des Bourguignons et ne la vouloir
		pas estre! Vous dites que vous pensez que je sois folle, souvenez-vous
		que vous la serez bien davantage, si vous ne vous prevalez du bon-heur
		qui se presente. Elle continua encore ce discours avec de semblables
		raisons, de sorte que je ne pus m’empescher de sousrire, voyant
		l’affection dont elle en parloit. Mais lors qu’elle me vid sousrire,
		moitié en colere, elle bransla la teste en me disant: Et bien,
		bien! ma maistresse, vous riez de ce que je vous dis, voulez-vous
		gager que vous regretterez, les larmes aux yeux, de
		ne m’avoir pas voulu croire?</p>

		<p>Je ne me pus empescher de rire alors tout à fait, qui fut cause
		que presque en colere à bon escient, elle s’en voulut aller,
		jurant que, puis que je me mocquois d’elle, elle ne me parleroit jamais
		d’affaire quelconque, ny me n’advertiroit jamais de chose qu’elle
		[382/383] ouyst dire; mais je la retins, desireuse de sçavoir
		au long ce qu’elle disoit, et comme elle l’avoit sceu. Je luy dis donc
		en la retenant par la robbe: Mais, Darinée, ne veux-tu pas que
		je rie quand tu me dis quelque chose qui me plaist? Penses-tu que
		d’estre reyne, ce soient de si mauvaises nouvelles qu’il en faille
		pleurer? II est vray que tu le dis d’une facon que je ne sçay
		si tu en parles à bon escient, ou si tu te mocques. Dy moy, je
		te prie, bien au long cette affaire et comme tu la sçais. –
		Madame, reprit-elle alors avec une affection que je ne sçaurois
		vous representer, je vous dis que, veritablement, si vous voulez, le
		roy Gondebaut vous fera reyne des Bourguignons, et qu’il ne tiendra
		qu’à vous que cela ne soit bien-tost. – Et que faut-il que je
		fasse? luy respondis-je. – Il faut seulement, dit-elle, que vous
		vueilliez espouser le roy qui vous ayme plus que sa vie. – Et comment,
		adjoustay-je, sçais-tu ce que tu dis? – Or, respondit-elle
		incontinent, c’est ce que vous ne sçaurez pas devant que vous
		m’ayez dit si vous le voulez ou non, car si vous refusiez ce que l’on
		vous offre, à quoy faire voulez-vous sçavoir qui vous le
		presente? – Et peux-tu douter, Darinée, luy dis-je, me je ne
		reçoive volontiers la couronne des Bourguignons, s’il y a
		apparence que je la puisse avoir? Il faudroit bien que j’eusse perdu
		le sens si je faisois cette faute, mais la difficulté n’est pas
		en ma volonté, c’est en celle du roy qui peut-estre se mocque de
		moy. – Le roy, me respondit-elle, ne se mocque point, et si vous voulez
		vous conduire comme vous devez, je mettray la vie, et l’autre encore
		que j’attends apres cette-cy, que vous en verrez l’effect plustost
		peut-estre que vous ne pensez.</p>

		<p>Cette fille parloit avec tant d’assurance que j’avoue, madame, que je
		commencay de croire qu’elle en sçavoit plus que moy. Et
		incontinent apres, l’ambition qui ne s’esloigne guiere des courages
		genereux, me vint chatouiller de sorte, qu’oubliant tout ce que la sage
		Clotilde m’avoit commandé, et que je luy avois promis, je fis
		resolution de suivre le conseil de Darinée, si je voyois qu’il y
		eust apparence. Et pour ce, apres y avoir pensé quelque temps
		sans parler et les yeux en terre, en fin je luy respondis: Voy-tu,
		Darinée, si tu me parles clairement de cette affaire, et que je
		voye qu’il y ait apparence à ce que tu dis, je te promets que je
		feray tout ce que tu voudras; je sçay bien que tu m’aymes et
		que par ainsi tu desires mon bien et mon advancement. – Soyez-en
		assurée, madame, me dit-elle, que j’ayme vostre bien et le
		desire plus que vous-mesme. J’ay esté tousjours nourrie
		[383/384] aupres de vous, et s’il plaist à Dieu, je finiray mes
		jours en vous servant; et ayant ce dessein, pourriez-vous bien croire
		que je ne desirasse vostre bien et vostre advancement? Or, madame,
		puis que je vous voy resolue de faire en cecy ce que vous devez,
		sçachez, je vous supplie, que le roy est tellement
		assotté de vous que, si vous voulez, il vous espousera. Et
		Ardilan, que vous cognoisez [sic!] bien, me l’est venu dire de sa part
		il y a desja cinq ou six jours, et par ce que du premier coup je n’en
		ay rien voulu croire, je ne vous sçaurois dire avec quelle
		instance il m’a pressée. – Mais, Darinée, luy
		respondis-je, en souspirant, ne sçais-tu pas combien les hommes
		sont trompeurs? Et puis qu’est-ce qui peut convier le roy à ce
		que tu dis? – Madame, me respondit-elle incontinent, tous ceux qui
		jusqu’icy vous ont recherchée, ils l’ont tous fait pour leur
		avantage, parce que ce leur en estoit beaucoup de vous espouser; mais
		en la recherche que le roy vous fait, si ce n’estoit l’amour qu’il vous
		porte, quel advantage en pourroit-il pretendre? et n’avez-vous pas veu
		qu’il a bien voulu espouser Cryseide, cette estrangere, pour laquelle
		il a fait tant d’edits et tant de poursuites, et ne valez-vous pas bien
		autant qu’elle? Vostre beauté ne cede point à la sienne,
		vostre race vaut mieux, et vostre alliance aussi: pour le moins, vous
		n’estes point estrangere; vous n’estes point captive, ny n’avez jamais
		esté, Dieu mercy! le butin des soldats. Or dittes donc avec
		moy, madame, si le roy a pris tant de peine pour espouser cette
		Cryseide qui vous estoit tant inferieure, pourquoy, puis qu’il le dit,
		n’espousera-t’il pas Dorinde, et qui a tant d’avantages pardessus cette
		Cryseide? – Mais, luy dis-je, posons qu’il soit ainsi, que veut
		Ardilan que je fasse? – Il veut, repliqua-t’elle incontinent, en
		premier lieu, que vous aymiez le roy, et puis que vous preniez bien
		garde d’en parler à personne, et sur tout à Clotilde, car
		il faut que vous sçachiez, madame, que cette princesse a
		beaucoup d’occasion de vouloir mal au roy, parce que Chilperic, qui
		estoit frere du roy, voulut usurper ce royaume, mais le roy qui est si
		vaillant, le prit dans Vienne et le fit mourir. Clotilde qui le
		sçait, se voyant entre ses mains, n’en ose rien dire, craignant
		qu’il ne la renferme parmy les Vestales comme sa sœur. Mais soyez
		assurée que, si elle estoit en liberté, elle luy feroit
		bien paroistre les effects de sa mauvaise volonté. Tant y a,
		madame, que vous devez vous cacher plus d’elle que de personne du
		monde, quand ce ne seroit que d’autant que vous estant à son
		service, elle mourroit de vous voir eslevée en tel [384/385]
		estat qu’il faudroit qu’elle vous obeyst et respectast, autant
		qu’à cette heure vous luy rendez et de respect et d’obeissance.</p><p>
		Darinée me sceut de telle sorte representer toutes ces
		considerations, et elle treuva en moy un esprit si disposé
		à les recevoir que, devant que nous separer, je luy promis de
		faire tout ce qu’elle voudroit, pourveu qu’elle s’empeschast bien que
		nous ne fussions trompées. O combien il est dangereux de mettre
		des personnes interessées prés des jeunes filles!
		Dés lors, quelque resolution que j’eusse faite au contraire,
		ayant oublié tous les sages conseils de Clotilde et les sermens
		qu’elle avoit receus de moy, je fis dessein de ne luy en parler plus,
		ou pour le moins de bien voir si le roy ne se mocquoit point, devant
		que de luy rien descouvrir de cette derniere affaire. Darinée
		transportée de joye me voyant faire cette resolution, me prit la
		main: Et moy, me dit-elle, madame, je vous baise à ce coup la
		main, non pas comme à Dorinde, mais comme à la reyne des
		Bourguignons, telle que desja je vous tiens.</p>

		<p>Nous nous separasmes ainsi, et dés le lendemain faisant
		sçavoir à Ardilan qu’elle vouloit parler à luy,
		elle raconta par le menu tout ce qui s’estoit passé entre nous,
		dont il fit paroistre tant de contentement que cette sotte fille en
		demeura encore beaucoup plus abusée.</p>

		<p>Le jeune prince Sigismond, par l’advis du prudent Avite, avoit
		dés long-temps secrettement acquis un des valets de chambre de
		Gondebaut, par lequel il estoit adverty de tout ce qui se faisoit de
		plus particulier dans sa chambre, et cela sans nul mauvais dessein,
		sinon pour remedier quelquefois aux passions trop violentes du roy,
		lors qu’il se mettoit en colere contre quelqu’un, ainsi qu’il y estoit
		assez sujet, ou bien pour donner ordre aux affaires de l’Estat, selon
		qu’il estoit adverty que ce seroit le contentement de Gondebaut. Or de
		fortune, quoy qu’Ardilan fust bien fin, et qu’il se prist garde de
		n’estre point ouy de personne, lors qu’il parloit au roy de telle
		affaire, si est-ce qu’il ne pust si bien faire que ce jeune homme
		n’entendist toute cette negotiation, parce que cettuy-cy qui n’avoit
		autre dessein que d’escouter, aussi-tost qu’il voyoit que quelqu’un
		parloit bas au roy, c’estoit alors qu’il avoit plus de soin de se
		mettre en lieu où il pust entendre quelque chose. Cette fois
		donc, d’autant qu’il avoit desja remarqué que depuis quelques
		jours cet Ardilan traittoit fort particulierement quelque chose de
		nouveau, et qu’il [385/386] n’en avoit encore rien pu descouvrir, il se
		cacha derriere une tapisserie lors qu’il vid Ardilan, se doutant bien
		que le roy estant seul, il ne failliroit pas de luy en parler. Et il ne
		fut point deceu, car d’abord qu’il ne vid personne dans la chambre, il
		s’approcha du roy, et au commencement luy parla assez bas, mais apres,
		relevant la voix, il commença de nommer Darinée et
		Dorinde, ce qui luy fit juger que c’estoit d’amour, et peu à
		peu, se mettant à se promener dans la chambre, il en ouyt tout
		ce qu’il pouvoit desirer, dequoy il donna incontinent advis au jeune
		prince qui receut avec un contentement extreme l’advertissement. Non
		pas qu’il ne luy faschast fort que le roy continuast ma recherche,
		cognoissant bien qu’ayant un mesme dessein, il ne pourroit qu’en
		recevoir beaucoup de peine, mais il estoit bien aise de le
		sçavoir, afin d’y remedier le mieux qu’il luy seroit possible.
		Il le remercia donc, et apres luy avoir fait quelque present, et
		prié de vouloir continuer, avec assurance de faire pour luy de
		grandes choses, quand l’occasion s’en presenteroit, il luy donna congé.</p>

		<p>Et le lendemain au soir que nous estions dans la chambre de Clotilde,
		et que mes compagnes estoient attentives à divers jeux, et que
		de fortune j’estois seule à un des bouts de la chambre, il
		s’approcha de moy, et voyant que je ne prenois pas garde à luy,
		comme estant entierement toute en mes pensées, il me passa les
		mains devant les yeux deux ou trois fois, sans qu’au commencement je le
		visse, tant j’estois distraite ailleurs. – Vrayement, me dit-il,
		Dorinde, c’est à bon escient que vous entretenez vos
		pensées. A cette voix je revins à moy, et me frottant les
		yeux, comme si je fusse sortie d’un profond sommeil, j’allois cherchant
		quelque mauvaise excuse de la faute que j’avois faite, mais luy, en
		m’ostant les mains de devant les yeux: Il ne faut point, me dit-il, la
		belle fille, que vous ayez honte de vous entretenir toute seule, car je
		seray tousjours l’un de ceux qui soustiendront que vous faites fort
		bien, puis qu’il est vray que vous ne sçauriez trouver un
		meilleur ny un plus bel entretien. – Seigneur, luy dis-je, je voudrois
		bien n’avoir pas tant de raison de vous desdire que j’en ay; le
		respect que je vous dois seroit cause que si vous n’aviez parlé
		que de la bonté, je n’aurois pas la hardiesse de vous
		contredire, parce que la bonte n’estant pas chose qui se voye, on peut
		la dire telle que l’on veut, mais ayant mis en avant la beauté
		de laquelle tous les yeux peuvent juger, vous me permettrez de dire que
		c’est un excez, ou de courtoisie, ou de flatterie. – Si vous [386/387]
		pouviez vous voir, me dit-il, avec les yeux de Sigismond, vous ne
		parleriez pas ainsi. Mais laissons ce discours qui vous doit estre trop
		ordinaire, car je m’assure que tous ceux qui parlent à vous,
		vous en disent autant, et me respondez, je vous supplie, si vous voulez
		gager avec moy que je devineray ce à quoy vous pensiez quand je
		suis venu. – Il seroit bien malaisé, luy respondis-je, que vous
		le puissiez faire, puis qu’à peine le pourrois-je dire
		moy-mesme, et si j’osois gager avec vous, je le ferois bien sans
		crainte de perdre. – Vous ne perdrez jamais rien avec moy, me dit-il,
		que ce que vous.voudrez, car je suis tellement vostre que personne ne
		le sçauroit estre davantage, et si vous vouliez quelque chose de
		moy, quand ce seroit ma vie, elle ne vous seroit jamais refusée.</p>

		<p>Je luy respondis en sousriant: C’est sans doute, seigneur, ce soir que
		vous avez resolu de vous mocquer de moy, mais vous avez toute
		puissance, et je recevray tousjours tout ce qui viendra de vous avec le
		respect que je dois. – Vous auriez bien plus d’occasion, reprit-il
		incontinent, de faire ce jugement de quelqu’autre que de moy, et celuy
		de qui je vous parle, c’est celuy en qui vous pensiez quand je suis
		venu vers vous. – Je ne sçay, repliquay-je, ce que vous voulez
		entendre, et moins encore quand vous dites que c’estoit en luy que je
		pensois, car je n’avois ma pensée qu’à dormir. – Vous
		estes trop dissimulée, adjousta-t’il d’une voix un peu plus
		basse, car vous repassiez en vous-mesme les discours que le roy vous
		tint, quand il fist enclouer vostre cheval.</p>

		<p>A ce mot veritablement je rougis, et fus si surprise que, luy le
		recognoissant, il continua: Non, non, ma belle fille, ne rougissez
		point de ce que je vous dis, car lors que vous sçaurez
		l’affection que je vous porte, vous ne serez point marrie que je
		sçache les affaires dont je vous parle, vous offrant de vous y
		servir avec tant de franchise, que peut-estre ne trouverez-vous jamais
		personne qui en puisse tesmoigner davantage. Et pour vous monstrer par
		l’effect la verité de mes paroles, je sçay le dessein du
		roy, et je vous advertis que, si vous n’y prenez garde, il vous
		trompera. Mais, et ce qui est encore plus à considerer, Ardilan
		est tellement descrié dans la Cour, qu’aussi-tost que l’on verra
		l’accez qu’il commence d’avoir avec Darinée, chacun le jugera
		à vostre desadvantage, et croyez que cet advertissement que je
		vous donne est le plus salutaire que vous puissiez recevoir de
		personne. II adjousta encore quelques paroles à celles-cy qui me firent
		bien cognoistre qu’il sçavoit tout le dessein du roy, et la
		menée [387/388] d’Ardilan. Et parce que je creus que de le luy
		nier tout à faict, ce seroit luy en faire croire davantage, et
		qu’aussi il me sembloit que ce qu’il me representoit n’estoit pas sans
		apparence de raison, je luy respondis: Vous me parlez, seigneur, d’une
		chose que, si je pensois en vous la celant la pouvoir cacher à
		moy-mesme, je mourrois plustost que de la vous advouer, mais puis que,
		quoy que je fasse, je ne puis pour mon malheur en estre ignorante, je
		confesse que le roy a fait ce que vous m’avez dit, et que depuis j’ay
		fort bien recognu qu’Ardilan a plus de communication avec
		Darinée que je ne voudrois. Mais, seigneur, quel remede y a-t’il
		puis que c’est le roy, sinon de m’en aller si loing de ses Estats, que
		jamais personne qui me cognoisse maintenant n’entende mon nom? Car ne
		croyez pas, continuay-je, que je ne sçache bien que le roy se
		mocque de moy, mais ce qui m’en fasche, c’est que cependant chacun en
		jugera ce qui luy plaira. Et puis, seigneur, que vous m’en parlez si
		avant, et que le tiltre que vous portez de chevalier, outre celuy de
		grand prince, vous oblige d’assister les dames affligées, je
		vous supplie de me dire ce qu’il vous semble que je doive faire. – Ma
		belle fille, me respondit-il, croyez que l’affection que je vous porte
		ne me permettra jamais de vous refuser ny assistance ny conseil que
		vous vueilliez de moy. J’ay peur que l’on ne prenne garde que nous
		parlons trop longuement ensemble; à la premiere fois que je
		pourray vous entretenir, je vous en diray davantage. Cependant fuyez
		l’amour du roy, et croyez-moy qu’elle est grandement ruyneuse pour
		vous, et sur tout gardez-vous d’Ardilan.</p>

		<p>Tels furent les premiers discours qu’il me tint, et parce qu’il
		s’estoit apperceu que Clotilde avoit jetté les yeux deux ou
		trois fois sur nous, il s’en alla en mesme temps vers elle luy raconter
		ce qui s’estoit passe entre nous. Mais il se garda bien de luy dire les
		assurances qu’il m’avoit données de sa bonne volonté,
		seulement il luy fit entendre ce qu’il m’avoit dit du roy, et
		qu’Ardilan commençoit de parler à Darinée.</p>

		<p>Et voyez s’il estoit fin! Exprés pour faire qu’elle essayast
		avec plus de peine de me divertir du roy, il fit semblant d’avoir
		recogneu que je n’estois pas tant esloignée de cette recherche
		que je luy faisois paroistre, et qu’Ardilan estoit si fin et si
		cauteleux, que si l’on n’y prenoit bien garde, il m’y embarqueroit
		insensiblement. Clotilde qui veritablement ne vouloit point que je
		fusse trompée, luy promit d’y avoir l’œil de telle sorte que ny
		elle ny [388/389] moy ne serions point deceues, mais aussi que de son
		costé il prist la peine de luy ayder, car il leur seroit bien
		plus aisé, lors que tous deux y travailleroient, de divertir les
		desseins du roy, et de recognoistre les finesses de cet homme.</p>

		<p>O dieux! que c’est une cruelle destinée que la nostre, d’estre
		contraintes de vivre parmy nos ennemis! car quel ennemy plus cruel
		pouvons-nous avoir que l’homme, puis que jamais il ne se lasse de nous
		travailler? Si ce n’eust esté cet impitoyable naturel qu’ils
		ont tous, pourquoy le roy, en l’aage où il estoit, ne m’eust-il
		laissé vivre en repos au service de cette sage princesse?
		Pourquoy Ardilan eust-il pris la peine de gaigner Darinée avec
		tant de soing? Mais pourquoy le jeune Sigismond eust-il laissé
		tant d’autres bons desseins qu’il pouvoit avoir pour tromper et
		Clotilde et moy? Quand j’ay long-temps pensé sur ces choses, il
		faut en fin que j’advoue estre vray ce que l’on dit, que tout l’univers
		se maintient par des choses contraires, et que nostre contraire, c’est
		l’homme, ou pour mieux dire que les dieux ne voulans pas qu’il y eust
		en terre un parfait contentement pour nous, y ont produit des hommes
		seulement pour nous tourmenter.</p>

		<p>Et voyez, je vous supplie, jusques où passa la finesse et
		l’artifice de ce jeune prince! Depuis ce jour, il ne trouva jamais
		occasion de parler à moy, qu’il ne me fist de nouvelles
		assurances de sa bonne volonté, et cependant il faisoit
		soubsmain que Clotilde me parloit continuellement contre Gondebaut et
		contre Ardilan, et ils y travaillerent bien de telle sorte, qu’enfin je
		commençay d’entrer en doute des promesses du roy, me semblant
		que les raisons que Sigismond m’alleguoit avec tant d’apparence de
		bonne volonté n’estoient point mauvaises, mais ce qui m’estonna
		le plus, ce fut les longueurs et les dilayemens du roy depuis ma
		response. Et parce que j’avois jusques alors tenu caché à
		la princesse le dernier discours qu’Ardilan avoit fait à
		Darinée, je me resolus en fin de le luy declarer, tant parce que
		j’eus peur que le prince qui en sçavoit quelque chose ne le luy
		dist, et qu’elle n’en fust offensée contre moy, que pour estre
		tres-assurée que la princesse m’aymant comme elle me faisoit
		paroistre, elle se resjouiroit de ma future grandeur, s’il y avoit
		apparence que la promesse que l’on me faisoit pust avoir effect, ou
		qu’autrement elle m’ayderoit à me desabuser.</p>

		<p>Un soir donc qu’elle estoit dans le lict, et que suivant sa coustume,
		elle m’appella, je luy dis, non pas sans rougir: Cette bougie,
		[389/390] madame, que je tiens en la main, car tant que j’estois
		à genoux aupres d’elle, j’avois accoustumé d’y en avoir
		une, vous fera bien voir que j’ay honte de ce que j’ay à vous
		dire; mais mon devoir qui est plus puissant, me contraint de vous
		faire un discours qu’il est necessaire que vous entendiez.
		Sçachez donc, madame, que ce matin Darinée m’a
		porté une parole de la part du roy qui est bien gratieuse, (et
		je feignois que c’estoit le jour mesme, de peur qu’elle ne creust que
		je le luy eusse voulu celer), mais, madame, je ne sçay si
		j’auray la hardiesse de la vous dire. Clotilde en sousriant, comme en
		colere me respondit: Le roy ne se lassera-t’il jamais de m’offenser en
		vous desobligeant? J’advoue que c’est trop opiniastrer un meschant
		dessein. Mais, Dorinde, dites hardiment ce que c’est, et croyez
		qu’autant que je suis en colere contre luy, autant vous en
		sçay-je bon gré. N’est-ce pas encore quelque lettre? – O
		madame! luy dis-je, c’est bien autre chose qu’une lettre. – Est-ce
		point, reprit-elle, quelque present? – C’est bien, repliquay-je, un
		present, et des plus grands qu’il puisse faire, mais il n’est qu’en
		discours. – Si vous vous repaissez de paroles, adjousta-t’elle, je
		m’assure que vous aurez bien le moyen de vous maintenir en bon poinct,
		car c’est une viande de laquelle il ne vous laissera jamais avoir faute
		! Mais en effet, qu’est-ce que Darinée vous a dit de sa part? –
		Je vous supplie, luy dis-je en sousriant, d’en rire donc devant que je
		vous le die, car je vous assure que ce message le vaut. Sçachez,
		continuay-je, apres m’estre teue quelque temps, que Darinée
		toute empressée est venue me trouver dans le lict, pour me dire
		que le roy me veut espouser. Jugez, madame, si je me suis
		mocquée d’elle, autant qu’Ardilan a fait de moy, lors qu’il luy
		est venu porter ces nouvelles. – Le roy, reprit Clotilde, vous veut
		espouser? – Ardilan, repliquay-je, l’a juré avec mille serments
		à Darinée, et luy a donné charge de me le dire. –
		O ma fille! s’escria incontinent la princesse, donnez-vous garde de le
		croire, c’est une pure meschanceté, le poison est caché
		sous le sucre, ce n’est que pour vous ruyner. Et pour vous le faire
		paroistre, dittes à Darinée qu’elle fasse response
		à ce cauteleux, que si le roy a ce dessein si honorable et si
		avantageux pour vous, il faut seulement qu’il me le die, et que pour
		certain je n’y contrediray jamais. S’il en fait refus, croyez, qu’il
		vous veut tromper, car à quelle occasion le roy se voudroit-il
		marier à cachette, ou encore qu’il le voulust, comment
		pourroit-il penser qu’une telle action pust demeurer secrette? Non,
		[390/391] Dorinde, soyez assurée que ce n’est pas le dessein du
		roy, mais celuy-là seulement d’Ardilan qui ne se soucie
		d’engager son maistre, à quelque prix que ce soit, pourveu qu’il
		obtienne ce qu’il desire. C’est pourquoy je suis d’advis que si vous ne
		voyez promptement les effects de ces paroles, vous deffendiez si
		absolument à Darinée de parler à Ardilan qu’il
		n’ait plus sujet d’esperer de vous pouvoir tromper. Et sur ce discours,
		continua-t’elle, je m’estonne que Darinée ait eu si peu
		d’entendement que d’avoir voulu non seulement se charger de le vous
		dire, mais de l’escouter; et assurez-vous qu’il faut que cet homme
		l’ait gaignée, ou par presens, ou par quelqu’autre artifice. Et
		si cela est, je suis d’advis que vous vous defassiez d’elle le plustost
		que vous pourrez, car ce n’est pas fait sagement que de nourrir aupres
		de soy des personnes de cette humeur. – Madame, luy respondis-je
		froidement, je ne manqueray point en chose quelconque que vous m’ayez
		commandée. Et quant à ce qui est de Darinée, c’est
		la verité que j’en suis demeurée aussi estonnée
		que vous estes, et n’eust esté que je vous en voulois donner
		advis, pour sçavoir comme j’avois à m’y conduire, elle ne
		s’en fust pas allée sans response, mais j’espieray de telle
		sorte ses actions, que j’en descouvriray la verité.</p>

		<p>Quelques jours s’escoulerent devant que j’eusse le courage de rompre
		entierement avec le roy, car l’esperance d’une telle grandeur de
		laquelle j’estois chatouillée, me faisoit aller dilayant.
		Cependant le jeune Sigismond, qui estoit adverty de ce que je vous ay
		dit, feignant de me vouloir destourner de l’amour du roy, ne perdit pas
		la moindre occasion de me faire paroistre la sienne, mais toutesfois
		avec tant de discretion que Clotilde ne s’en pouvoit appercevoir. Au
		contraire il monstroit de desappreuver de sorte cette façon de
		vivre, qu’elle eust plustost creu toute autre chose, que non pas
		Sigismond amoureux; mais lors qu’il estoit en lieu où personne
		ne pouvoit ouyr ses discours, il ne cessoit jamais de me donner de
		nouvelles asseurances de sa bonne volonté; et j’avoue que si
		j’eusse eu à choisir, l’amour du fils m’eust bien fait quitter
		celle du pere. Et cela fut cause que je ne dis jamais à Clotilde
		celle qu’il me portoit, quoy que je cogneusse bien que je le devois
		faire, mais la crainte, outre cela, que j’eus de mettre contre moy en
		mesme temps et le pere et le fils, m’empescha de le luy dire.</p>

		<p>Un jour que nous estions dans les jardins de l’Athenée, car
		desja [391/392] la rigueur de l’hyver estoit passée, et les
		arbres commençoient de reprendre leur chevelure, Sigismond, qui
		depuis quelque temps estoit tousjours parmy nous, me prit sous le bras,
		et m’ayant un peu separée de mes compagnes: Ma belle fille, me
		dit-il, je m’assure que vous ne pouvez plus douter de l’affection que
		je vous porte; et cela estant, est-il possible que vous n’ayez point
		pitié de moy? – Seigneur, luy dis-je, encore que ce que vous me
		dites soit en vous jouant, si est-ce que je ne laisse pas de vous estre
		grandement obligée dequoy vous prenez la peine de le dire, de
		quelque façon que ce soit, et je le reçois de cette sorte
		du prince Sigismond, avec le respect que je dois. – Si je pensois,
		adjousta-t’il, que vous crussiez ce que vous me dites, je jure que je
		me plaindrois bien fort de vous, mais je sçay que cette response
		est ordinaire dans la bouche des belles qui vous ressemblent, et c’est
		pourquoy je vous conjure par la chose du monde que vous estimez le
		plus, de me dire si vous ne cognoissez pas assurément que le
		prince Sigismond est amoureux de vous. – Vostre desir, luy dis-je, est
		trop fort pour ne retirer la verité de mon ame, pour
		cachée que je l’y voulusse tenir. Sçachez donc, seigneur,
		qu’il est vray que je croy que vous ne me voulez point de mal, mais
		comment en voudriez-vous à une personne qui vous honore comme je
		fay? – Vous avez raison, ma belle fille, reprit-il incontinent,
		d’avoir cette creance, car il n’y a rien au monde d’assuré si
		mon affection ne l’est, et j’eslirois plustost de me hayr moy-mesme,
		que de ne vous aymer point. – Cette creance, luy dis-je, ne vous peut
		servir de rien, et me peut estre fort desadvantageuse. – Cette creance,
		reprit-il, est ce qui me peut donner le plus grand contentement que
		j’espere en toute ma vie, et ne vous peut jamais rapporter aucun
		desplaisir, et vous en pouvez tirer une assurance infaillible, puis que
		jamais chose qui vous puisse estre ennuyeuse ne me sçauroit
		plaire. – Je sçay bien que le prince Sigismond, luy
		respondis-je, est la mesme courtoisie, et qu’il est serviteur de toutes
		les dames. – Il est vray, reprit-il incontinent, que j’honore toutes
		celles de vostre sexe, mais pour l’amour de vous. – Mais, seigneur, luy
		dis-je en l’interrompant, cette peine que vous prenez, si vos paroles
		sont veritables, ne vous sera-ce pas un travail inutile, et à
		moy un honneur bien cher vendu si l’on vient à s’en appercevoir,
		car que pouvez-vous esperer de moy, et quels discours n’en fera-t’on
		point à mon desadvantage, si on le sçait? – Dorinde, me
		respondit-il alors, avec un visage plus serieux, [392/393] je ne vous
		diray pas comme le roy, que je vous espouseray, car je ne vous
		tromperay jamais, mais je vous diray bien par ma foy, que je voudrois
		vous pouvoir espouser, et je ne croy pas que, quand ce que je dis
		viendroit à estre sceu de tout le monde, il y eust personne qui
		vous en pust blasmer; au contraire, puis que nul homme d’honneur n’a
		cette envie pour personne qu’il n’honore et n’estime beaucoup, je crois
		qu’on n’en sçauroit faire de jugement qui ne vous fust
		advantageux. Quant à l’utilité que j’en pretends, vivez,
		ma fille, avec cette creance que je vous estime si fort, que je n’en
		veux autre chose que le contentement de vous aimer, et si avec cette
		cognoissance vous preniez quelque volonté d’avoir agreable cette
		affection, je pourrois dire que mon plus grand desir seroit accomply.</p>

		<p>Je voulois luy respondre, lors qu’une de mes compagnes me vint dire que
		Clotilde avoit affaire de moy. Cela fut cause que nostre discours fut
		interrompu, dequoy je ne fus pas marrie, car je voyois bien que
		l’affection et la soubmission de ce jeune prince, commençoient
		de m’embarrasser. Mais, ô dieux! avec combien de soing celles de
		nostre aage se doivent-elles garder de semblables rencontres! Je
		venois d’estre deceue de trois ou quatre personnes, je n’estois pas
		encore hors de la tromperie que le pere me brassoit, et je ne
		sçay comment je me laissois peu à peu prendre aux
		flatteries du fils! Et le pis, c’estoit que je le cognoissois et ne
		m’en pouvois garantir.</p>

		<p>Depuis ce jour, ce prince continua de sorte cette recherche, que
		Clotilde faillit de s’en prendre garde, mais luy, qui estoit et fin et
		advisé, aussi-tost qu’il s’en appercevoit, demeuroit tellement
		retiré, et avec une telle indifference en ce qui estoit de moy,
		qu’elle en perdoit incontinent l’opinion, outre que de mon costé
		j’aydois à cet artifice en tout ce que je pouvois,
		l’advertissant quand quelquefois il se descouvroit trop, et le
		conjurant autant qu’il m’estoit possible de vivre avec discretion. Et
		je ne prenois pas garde que ces advertissemens estoient autant
		d’assurances que je luy donnois de la bonne volonté que j’avois
		pour luy, ce qui luy donna tant de hardiesse, qu’il commença de
		m’escrire, et peu apres de me faire de petits presents, qu’au
		commencement il couvroit par une bien-vueillance qu’il portoit à
		toutes celles qui servoient Clotilde, ausquelles à mon occasion
		il en faisoit de mesme, pour avoir la commodité de me donner,
		sans qu’on le pust soupçonner d’une plus particuliere affection.
		D’autresfois il jouoit [393/394] avec moy, et se laissoit perdre
		à dessein des discretions, et quoy que ses presens ne fussent
		jamais sans le congé de la princesse, si est-ce que tousjours il
		les accompagnoit secrettement de quelque lettre ou de quelques vers. Je
		me souviens qu’il me donna un esventail qui estoit fort beau, et
		ensemble tels vers.</p>
	</div>

	<div class="contentci">
		<div class="spacerp"></div>
		<h2>SONNET</h2>
		<h3>Sur un esventail.</h3>
		<div class="spacerp"></div>

		<p>Trop heureux esventail, que je porte d’envie</p>
		<p>Quand je me considere, au bon-heur qui t’attend!</p>
		<p>Que je serois heureux si j’en avois autant!</p>
		<p>Et que j’estimerois la douceur de la vie!</p>
		<div class="spacerp"></div>
		<p>Tu baiseras la main qui m’a l’ame ravie,</p>
		<p>Et le feu de ses yeux quelquesfois esventant,</p>
		<p>De cent et cent baisers elle t’ira flattant,</p>
		<p>Comme pour payement de l’avoir bien servie.</p>
		<div class="spacerp"></div>
		<p>Je te donne, esventail, à celle à qui je suis:</p>
		<p>Tu seras aupres d’elle, et moy je ne le puis,</p>
		<p>Tant est grand ton bon-heur et mon malheur extreme.</p>
		<div class="spacerp"></div>
		<p>Que le cruel destin se mocque bien de moy</p>
		<p>Puis, heureux esventail, que je fay plus pour toy</p>
		<p>Qu’il ne m’est pas permis de faire pour moy-mesme</p>
		<div class="spacerp"></div>
	</div>

	<div class="contentl">
		<p>J’eus plusieurs autres semblables vers en diverses occasions, et
		des lettres aussi, selon le sujet des presens, ou des accidens qui nous
		arrivoient, mais tousjours avec tant de discretion, que jamais la
		princesse ne s’en apperceut, ny Gondebaut. Et parce que je
		sçavois quelle part Ardilan avoit en la confidence de
		Darinée, je me cachay autant d’elle que de tout autre, car
		j’advoue que la jeunesse de ce prince et le bon naturel que je
		cognoissois en luy avoient tant gaigné sur moy, que peu à
		peu je m’estois grandement destachée de Gondebaut, parce
		qu’outre l’amitié de Sigismond, Clotilde estoit continuellement
		apres moy à me representer l’humeur changeante du roy, et
		combien les affaires de son Estat esloignoient l’effect des esperances
		qu’il me donnoit. [394/395] Je disputay longuement en moy-mesme, mais
		en fin quelque bon Demon m’ouvrit les yeux, et me fit voir que tout ce
		qu’Ardilan me disoit n’estoit qu’un artifice. Je me resolus donc par le
		conseil de Clotilde de l’essayer, afin de ne demeurer pas plus
		longuement en cette tromperie. Un soir que Darinée, par le
		conseil de ce fin et ruzé Ardilan, me pressoit plus que de
		coustume: Darinée, luy dis-je, croyez-vous bien qu’Ardilan soit
		veritable? – Ah! madame, me respondit-elle, il mourroit plustost que
		de me mentir. – M’amie, luy dis-je, que vous estes abusée! je
		sçay d’assurance qu’il se mocque de vous et de moy; et pour
		vous monstrer que j’en suis fort bien advertie, vous m’avez dit qu’il
		vous avoit promis de vous espouser. – Il est vray, madame, me
		respondit-elle, mais avec vostre congé. – C’est bien ainsi que
		je l’entends. Mais respondez-moy, je vous supplie, s’il n’est point un
		abuseur, à quoy tient-il qu’il ne le faict? – Madame, me
		dit-elle, je ne l’en ay pas pressé, mais je croy bien
		qu’aussi-tost que je feray semblant de le desirer, il s’y portera
		encore avec plus d’affection que moy. – Or bien, Darinée,
		adjoutay-je, des petites choses on vient bien souvent à la
		cognoissance des plus grandes. N’est-il pas vray que si Ardilan vous
		trompe en la promesse qu’il vous a faite, il y a apparence qu’il en
		fasse de mesme en ce qui me touche? – Je le croy
		tres-assurément, me respondit-elle. – C’est pourquoy, repris-je,
		pour cognoistre s’il ne ment point en ce qui est du roy, je suis d’avis
		que nous en fassions la preuve par luy-mesme. Pressez-le donc de vous
		espouser, et dittes-luy pour vostre excuse que toutes vos compagnes, et
		mesme Clotilde, desappreuvent cette estroitte pratique, et qu’il faut
		qu’il fasse cognoistre à chacun son dessein, en vous tenant la
		parole qu’il vous a donnée, ou bien qu’il se retire tout
		à fait de vous. Et je m’assure, adjoustay-je, que vous le verrez
		bien-tost refroidy. – Je ne sçaurois m’imaginer, dit
		Darinée, qu’une personne telle qu’il est manque à sa
		parole, et tout ce qui m’en fasche, c’est qu’il faudra que je
		m’esloigne de vostre service, qui seroit bien le plus sensible
		desplaisir que je sçaurois jamais recevoir. Et disant ces
		dernieres paroles, les larmes luy vindrent aux yeux. Je sousris de voir
		sa simplicité, et je luy dis: Non, non, m’amie, ne pleurez pas,
		et vous assurez qu’Ardilan nous empeschera bien toutes deux de nous separer.</p>

		<p>Or voyez ce qui advint. Darinée ne faillit de parler à
		Ardilan à la premiere fois qu’elle le vid, comme je luy avois
		commandé, et quoy que ce cauteleux fust des plus fins et des
		plus rusez de [395/396] la Cour, si est-ce qu’il fut surpris, et qu’il
		demeura long-temps sans luy respondre; en fin il reprit la parole, et
		luy demanda qui luy avoit donné ce conseil. – Celuy qui me l’a
		donné, luy dit-elle, ne veut pas me tromper, et moins encore
		desire-t’il que l’on parle plus longuement à mon desadvantage de
		nostre practique; et ne croyez pas que vous soyez, non plus que moy,
		exempt de ce blasme, car outre que l’on dit que vous me voulez abuser,
		ce que je ne sçaurois croire, encore fait-on courre le bruit que
		la tromperie que vous me faites est seulement pour avoir le moyen de
		parler ou de faire parler à Dorinde de la part du roy. – O Dieu
		! dit incontinent le cauteleux, vous vous estes infailliblement
		declarée à quelqu’un de ce qui concerne le roy, et par ce
		moyen vous m’aurez ruiné aupres de mon maistre. Darinée
		luy respondit: Ne pensez pas que je sois si peu discrette, mais il est
		vray que je ne pouvois parler à Dorinde des choses que vous me
		disiez sans luy declarer par quel moyen je les sçavois, et soubs
		quel pretexte vous me les aviez dites. – Et est-ce Dorinde, reprit-il,
		qui vous a donné le conseil duquel vous parlez? – Prenez,
		adjousta Darinée, que ce soit elle; tant y a que, qui que ce
		soit, il a raison, car je sçay bien que la plus grande partie de
		mes compagnes desapreuve nostre estroitte practique. – C’est parce,
		reprit Ardilan, qu’elles ne sçavent pas nostre dessein. – Et
		c’est bien pourquoy, adjouta-t’elle, pour n’estre plus long-temps cause
		qu’elles ayent cette opinion de moy, je vous supplie, si vous avez
		volonté de m’espouser, de le faire promptement, car pour vous
		dire la verité, Clotilde s’en offense et ne trouve pas bon, si
		vous ne vous declarez, que nous continuions de vivre comme nous avons fait.</p>

		<p>II demeura quelque temps sans luy respondre, tenant les yeux arrestez
		contre terre, ce qui donna sujet à Darinée toute
		offensée de dire: Et qu’est-ce, Ardilan, qui vous empesche de
		me respondre? Sont-ce les mauvaises nouvelles que je vous ay dittes?
		Et quoy? je pensois que, quand je vous ferois ce discours, vous le
		recevriez à bras ouverts et que vous remercieriez le Ciel de
		vous faire obtenir ce que vous montriez de desirer si fort, et au
		contraire, je vous voy muet comme si l’on vous avoit couppé la
		langue! – Darinée, respondit alors Ardilan, le silence que vous
		avez remarqué en moy, et qui vous a donné occasion de me
		soupçonner de peu de bonne volonté envers vous, n’est pas
		procedé de ce que vous avez pensé, mais d’une
		difficulté que je vois en cette affaire que vous ne jugerez pas
		petite. Lors que j’ay fait [396/397] sçavoir au roy le desir que
		j’avois de vous espouser, il me dit qu’aussi-tost que je serois
		marié, je ne me soucierois plus de l’amour qu’il porte à
		Dorinde; et parce que je luy juray le contraire, il me repliqua: Je
		sçay mieux que vous combien la possession de ce que l’on aime
		occupe l’esprit d’une personne. Que si cela arrivoit, il vaudroit
		autant que je fusse mort, car de qui me pourrois-je servir en cette
		affaire? C’est pourquoy je vous commande sur tout, si vous desirez de
		me plaire, de ne penser point à ce mariage que je mien ne soit
		fait. Mais, Darinée, dit-il, la prenant par la main,
		assurez-vous sur moy que je vous contenteray bien tost.</p>

		<p>Alors Darinée, cognoissant presque la tromperie qu’on nous
		vouloit faire, ne pouvant dissimuler le desplaisir qu’elle en avoit:
		Et s’il est vray, luy dit-elle, que le roy ait dessein d’espouser
		Dorinde, à quoy tient-il qu’il ne le fasse? – O Darinée,
		luy respondit-il, les affaires des roys ne se gouvernent pas comme
		celles des particuliers: un grand prince a des considerations pour son
		Estat et pour le bien de son peuple que nous ne pouvons penetrer. Si
		vous sçaviez l’affection que le roy porte à Dorinde, vous
		vous estonneriez, aussi bien que j’ay fait plusieurs fois, comme,
		mettant en arriere toute autre consideration, il ne court à
		l’execution de ce mariage. Mais au contraire, il est si sage et si
		prudent que surmontant cette violente passion, il va temporisant
		jusqu’à ce qu’il ait mis tel ordre au bien de ses affaires que,
		sans nul peril, il puisse jouir de ce contentement que sur toute chose
		il desire. Et croyez que, quand il sera temps, il ne faudra point que
		personne l’en sollicite, car l’amour qu’il
		porte à Dorinde l’en fait assez souvenir.</p>

		<p>Alors Darinée, cognoissant que l’advis que je luy avois
		donné n’estoit que trop veritable: Or bien, luy dit-elle,
		Ardilan, j’entends si peu aux affaires d’Estat que je m’en remets bien
		à ceux qui les manient. Mais puisque vous ne me pouvez espouser
		que le roy ne soit marié, et que son mariage ne se peut
		accomplir que les affaires de son Estat ne le luy permettent, je suis
		d’advis que vous ne me voyez plus, ny par mesme moyen vous ne me
		parliez plus de Dorinde, que la prudence du roy n’ait mis tel ordre
		à ses affaires, qu’il luy puisse permettre de faire ce qu’il a
		promis, et vous donner le congé qu’il vous faut pour tenir vostre parole.</p>

		<p>Et à ce mot, sans vouloir l’escouter plus long-temps, elle se
		retira dans ma chambre si en colere contre Ardilan et contre le roy,
		qu’aussi tost qu’elle me vid elle ne put s’empescher de me raconter
		tout ce qu’elle luy avoit dit, mais avec tant de passion
		[397/398]qu’encore que j’eusse bien du sujet d’estre fasche de cette
		trahison, toutesfois je ris de sa colere.</p>

		<p>Mais voyez, je vous supplie, comme la fortune ne me veut jamais laisser
		en repos et comme il semble que sans cesse elle attache pour moy un mal
		à un autre plus grand! Lors que Darinée s’en alla de
		cette sorte, encore qu’elle ne voulut tesmoigner le desplaisir qu’elle
		en recevoit, si ne put-elle empescher que les larmes ne luy en vinssent
		aux yeux; et cela fut cause que voulant prendre son mouchoir, elle
		tira ensemble de sa poche les vers que le prince Sigismond m’avoit
		envoyez, lors qu’il me donna l’esventail duquel je vous ay
		parlé, et qu’elle avoit pris sans mon sceu dans ma pochette en
		nettoyant mes habits. Et parce que ce papier estoit petit, et qu’elle
		estoit à moitié hors d’elle-mesme, elle ne prit pas garde
		lors qu’il tomba, mesme qu’elle s’en alloit le plus viste qu’elle
		pouvoit pour n’ouyr les excuses d’Ardilan. Ce cauteleux le releva
		promptement, et le voyant plié fort menu-, comme sont
		ordinairement semblables escrits, il pensa qu’il y pourroit apprendre
		apprendre quelque chose qui luy feroit descouvrir d’où cette
		resolution de Darinée procedoit. Il s’en alla donc le plustost
		qu’il pust en son logis, et là, n’estant veu de personne, il
		desplia ce petit papier, le leut et releut diverses fois, sans pouvoir
		juger qui l’avoit escrit, ny à qui il s’addressoit. Toutesfois
		il eut bien opinion que ce devoit estrê quelque chose qui
		s’addressoit ou à elle ou à moy et qu’à laquelle
		des deux que ce fust, il luy serviroit d’une grande. excuse aupres du
		roy, en luy disant le changement de sa negotiation; Et pour ne perdre
		point de temps, s’en alla à l’heure mesme trouver Gondebaut,
		auquel il ne cacha une seule parole de Darinée. Et apres en
		avoir longuement discouru ensemble, et que le roy eut monstre de
		ressentir grandement la perte de l’espérance qu’il avoit
		conceue, Ardilan continua de cette sorte: Or, Seigneur, je ne me puis
		imaginer quel malheureux démon a voulu contrarier vdstre
		contentement, car de penser que ce soit Clotilde, je ne me le puis
		figurer, quoy que Darinée m’en ait bien dit quelque chose, mais
		je’croy que c’est pour couvrir avec plus d’artifice celuy en qui est la
		vrâye cause. Je tiens Clotilde pour plus avisée qu’elle ne
		seroit pas si elle avoit commis cette faute, puis que l’obligation
		qu’elle vous a est si grande et qu’en un moment vous la pouvez traitter
		de telle façon que son ingratitude et son imprudence seroient
		extrêmes si elle pensoit à chose qui vous pust. desplaire.
		Mais ce qui me le fait encore mieux juger, [398/399] c’est que cette
		sotte de Darinée en tirant son mouchoir a laissé cheoir
		ce papier que j’ay relevé sans qu’elle Fait veu, et par luy j’ay
		appris qu’il y a quelque amant caché, ou d’elle ou de Dorinde,
		je n’ay pu recognoistre l’escriture. Et s’il vous plaist, dit-il, luy
		tendant le papier, vous pourrez voir, seigneur, que je dis vray.</p>

		<p>Le roy alors le prenant, il n’eut pas plustost jette l’ œil dessus,
		qu’il recognut l’escriture du prince Sigismond, ce qui luy fist dire en
		s’escriant: Ah! Ardilan, il ne faut point aller au devin pour
		sçavoir qui l’a escrit, ny moins pour juger d’où vient le
		changement de Dorinde. C’est Sigismond qui l’aime, et qu’elle aime,
		sans doute; voilà sa main, et voilà le sujet du discours de Darinée.</p>

		<p>A ce mot, jet.tant le papier sur une table, et se pliant les bras l’un
		dans l’autre, il se mit à marcher à grands pas par la
		chambre tellement estonné de cet accident qu’il demeura plus
		d’un quart d’heure sans proférer une seule parole. En fin tout
		en furie: Je veux, dit-il, que cet outrecuidé et cette
		malavisée se repentent à bon escient: l’un de la
		hardiesse qu’il a eue, et l’autre de son imprudence, et si je ne les
		chastie tous deux, comme ils méritent, qu’on ne me tienne jamais
		pour le roy Gondebaut. Et pour commencer, continua-t’il, se tournant
		vers luy, allez’, ArdiJan, à cette heure mesme trouver
		ClotiÎde, et luy dittes que j’entends que Dorinde luy fait tant
		de honte par sa façon de vivre, que je veux que ce soir mesme
		elle la renvoyé chez Arcingentorix, et luy fasse entendre le
		sujet pour lequel elle ne la veut garder. Et de là allez trouver
		Sigismond, et luy dittes qu’il se retire dans les Gallo-Ligures,
		où je le confine jusqu’à ce qu’autrement il sçache
		ma volonté, et qu’il parte demain de si grand matin que personne
		ne le voye; que s’il manque d’obéir à mon commandement,
		je le mettray en lieu où je luy apprendray son devoir.</p>

		<p>Et apres, se remettant à marcher, il frappoit du pied en terre,
		enfonçoit son chappeau, et faisoit des actions d’une&quot; personne
		transportée. Ardilan, le voyant en cet estât, fust le plus
		empesché du monde, car d’aller faire ces messages et à
		ClotiÎde et à ce prince, il prevoyoit bien que ce seroit
		sa ruine, et qu’il couroit la plus dangereuse fortune qu’il
		sçauroit avoir par le desplaisir que Sigismond en recevroit, qui
		desja ne luy vouloit pas beaucoup de bien. De rie faire aussi ce que le
		roy luy avoit commandé, il le voyoit si transporté de
		colere, qu’il en craignoit encore quelque chose de pire, si bien qu’il
		ne fut jamais plus empesché, et se [399/400] repentit plusieurs
		fois d’avoir montré ce papier, puis qu’il estoit pour causer tant de maux.</p>

		<p>1l n’y avoit personne dans la chambre sinon le roy et Ardilan, mais en
		la garderobbe qui la touchoit, de fortune il s’y rencontra celuy que
		Sigismond avoit gaigné, et qui, oyant nommer le nom de
		Sigismond, presta l’oreille fort attentivement à ce que disoit
		le roy. Il entendit donc le rude commandement qu’il avoit fait à
		Ardilan, dequoy il jugea qu’il falloit à l’heure inesme adrertir
		Sigismond, et pour cet effet il sortit promptement par un degré
		desrobé, et s’en courut vers ce jeune prince qui. estoit alors
		retiré dans un petit cabinet, et de fortune avoit en ce temps
		achevé de m’escrire ces vers qu’il me donna depuis.</p>
	</div>

	<div class="contentci">
		<div class="spacerp"></div>
		<h2>MADRIGAL</h2>
		<div class="spacerp"></div>

		<p>Voy, Dorinde, quels sont tes charmes:</p>
		<p>La neige se fond au soleil,</p>
		<p>Mais mon c œur se fond tout en larmes</p>
		<p>Quand je suis loing de ton bel œil.</p>
		<div class="spacerp"></div>
	</div>

	<div class="contentl">
		<p>Seigneur, luy dit-il, je viens le plus diligemment que je puis
		vous advertir d’une chose à laquelle il faut que vostre prudence
		pourvoye, autrement je crains qu’il ne vous en arrive quelque grand
		desplaisir. Il y a quelque temps qu’estant aux escoutes, suivant le
		commandement que vous m’avez fait, au lieu d’ouyr quelque chose qui
		vous concernast, j’appris que le roy estoit grandement amoureux de
		Dorinde, et qu’il se servoit en cette affaire d’Arëilan, comme je
		vous ay dit, mais aujourd’huy Ardilan a porté au roy des vers
		que vous avez faits pour Dorinde en luy donnant un esventail. Et
		d’autant que Darinée fille de chambre de Dorinde a fait une
		response à Ardilan toute autre que de cous-tume, le roy a creu
		que cela venoit de Dorinde qui estoit amoureuse de vous. Vous
		sçavez, seigneur, qu’il n’y a point de passion plus violente en
		l’amour que la jalousie: le roy est entré en une telle colere
		contre vous et contre elle, qu’il a commandé à Ardilan de
		dire de sa part à Clotilde qu’elle la renvoyé incontinent
		à Arcingentorix, et luy fasse sçavoir que c’est à
		cause que ses depor-tements sont si honteux, qu’elle ne veut plus la
		tenir en sa compagnie. -’ Est-il possible, interrompit le jeune prince,
		que le roy [400/401] se laisse de telle sorte transporter à sa
		passion qu’il ne voye pas l’injustice qu’il exerce contre cette sage
		4fille? – 0 seigneur! reprit-il, cela n’est pas tout, son despit s’est
		end encore contre vous. – Contre moy? dit Sigismond. – Contre vous,
		adjousta-t’il. Mais, seigneur, je ne sçay si je le vous oseray
		dire. – Dittes, dittes hardiment, répliqua le prince, ne
		craignez point qu’il y ait rien qui me puisse fascher davantage, que la
		honte qu’il prépare à Dorinde. – Seigneur, continua cet
		homme, il a commandé à Ardilan de vous venir trouver, et
		de vous dire de sa part que vous partissiez demain de si grand matin
		que personne ne vous vist pour vous aller confiner dans les
		Galloligures, jusqu’à ce que vous receussiez autre commandement
		de luy, ad joutant tant de menaces à ce message, que je ne croy
		pas qu’il ne soit hors du sens. – Mon amy, dit le prince en sousriant,
		le roy passera sa colere avec le temps, et il ne nous fera peut-estre
		pas tout le mal qu’il dit. Cependant je vous remercie de la peine que
		vous prenez pouf moy, que je vous prie de continuer, et de croire que
		je mourray jeune, ou que je vous donneray sujet de dire qu’en me
		servant vous n’avez point servy un prince ingrat ny mescognoissant.
		Allez donc pour essayer si vous entendrez quelque nouvelle sur cette
		affaire, et ne faillez de m’en advertir incontinent, afin que j’y
		puisse donner quelque remede.</p>

		<p>Ils se séparerent de cette sorte, et Sigismond me vint trouver,
		mais en une’si grande colere contre Gondebaut que, si je ne l’eusse
		retenu, je croy qu’il fust sorty du respect que le fils doit à
		son pere, et j’advoue que cette action me pleut infiniment en ce jeune
		prince. – Dorinde, me dit-il, apres m’avoir raconté tout ce que
		vous avez entendu, je voy bien que tout ce mal vous est procuré
		par l’affection que je vous porte, et que c’est mon malheur qui vous
		enveloppe en ma mauvaise fortune, mais si faut-il que je vous die
		l’opinion que j’ay. Je ne croy pas que le grand courroux du roy
		précede entierement de l’amour qu’il void que je vous porte,
		mais beaucoup plus de la bonne volonté qu’il craint que vous
		ayez pour moy; que si j’estois si heureux que sa- crainte fust
		véritable, je vous donnerois le conseil que je suis
		résolu de prendre. – Vous ne devez point douter, seigneur, luy
		dis-je, que vostre bonne volonté ne m’ait obligée
		à vous honorer comme je dois. – De l’honneur, me responait-il,
		je n’en demande que çie ceux qui me le doivent comme à
		leur futur seigneur, mais de Dorinde, je ne requiers pas une chose de
		si peu de valeur ny si commune, je [401/402] veux d’elle de l’amour,
		d’autant que la marchandise que je luy vends ne se peut acheter qu’avec
		cette monnoye. – Si ce mot, repliquay-je, estoit bien séant dans
		la bouche d’une fille je pense que je le dirois pour vous contenter. –
		Dorinde, reprit-il incontinent, soyez certaine que l’affection que j’ay
		pour vous est telle, que j’aimerois mieux la mort, que si j’avois
		jamais pensé à chose qui vous fust peu honorable. Et puis
		que vous me rendez ce tes-moignage de la bonne volonté que vous
		me portez, je m’en contente, et dés icy, je me dis le plus
		heureux homme qui vive et afin que vous sçachiez quel est le
		conseil que je prends pour moy, et que je vous veux donner, je suis
		résolu, ma belle fille, en despit du roy, que je ne veux point
		nommer mon pere, puis que ses actions sont du plus fier ennemy que
		j’aye, en despit de luy, dis-je, je vous veux aymer au double de ce que
		je vous ay aimée jusqu’à cette heure. Et vous, Dorinde,
		prendrez-vous la mesme resolution que vous voyez en moy? – Et moy,
		seigneur, luy respondis-je, je proteste de vous aimer en despit de tout
		l’univers, autant que mon honneur me le pourra permettre.</p>

		<p>Je vis alors en ce jeune prince un si grand et si prompt changement,
		que j’en tiray une certaine cognoissance du contentement que ces
		paroles luy avoient apporté, mais le discours qu’en mesme temps
		il me tint, m’en assura bien encore davantage. – Et moy, me dit-il, en
		me prenant la main, je vous jure et vous promets, Dorinde, par toutes
		les choses qui me peuvent estre plus saintes et plus sacrées,
		que je feray tout ce que je pourray pour n’avoir jamais autre femme que
		vous, et si j’estois en ma puissance absolue dés à cette
		heure, je vous recevrois pour telle, mais dépendant d’autruy
		comme je fay, je ne puis,.sans vous abuser, vous en dire davantage.
		Seulement, je vous supplie, continua-t’il, me remettant une bague au
		doigt, de recevoir et garder cette bague pour gage de ce que je vous ay
		promis, et de plus, que je ne me marieray jamais que nostre mauvaise
		fortune ne vous ait contrainte de l’estre auparavant. – Seigneur, luy
		dis-je, toute rouge de honte, quand je ne recevrois jamais autre
		contentement de l’honneur que vous me faites de m’aimer que cettuy-cy,
		je me dirois toute ma vie la plus heureuse fille qui fust jamais, et
		pour tesmoignage de l’estime que j’en fay, je reçoy cette bague,
		avec les mesmes serments qu’elle m’est donnée. Mais, seigneur,
		continuay-je, l’on prend garde à nos actions, je vous supplie,
		rompons nos discours. – Ma fille, me dit-il, j’ay maintenant trop
		d’interest en vous pour [402/403] ne penser à ce qui vous
		touche, c’est pourquoy je ne voudrois pas que le roy se laissast
		emporter par sa passion, à vous rendre le desplaisir duquel en
		son extrême furie il vous a menacée, car il est certain
		que je ne le souffrirois pas aisément. Si vous le trouvez bon,
		je le luy feray dire tout ouvertement, ne me souciant guiere de la
		colere en laquelle il sera, puis que çe n’est pas en ce pays un
		crime de leze-majesté que d’aimer une belle fille. Je croy bien
		qu’au commencement il se faschera fort, mais en fin il reviendra en
		soy-mesme, et alors il recognoistra que nous avons eu plus de raison de
		nous entr’aimer en l’aage où nous, sommes, qu’il n’a pas eu de
		penser que vostre jeunesse se pust apparier avec son vieil aage, ny que
		les fleurs de vostre beau visage pussent demeurer avec l’hyver de sa
		vieillesse. – Mais, mon Dieu! seigneur, luy dis-je, prenez bien garde
		que les roys, lors qu’ils sont contrariez, entrent en une plus grande
		colere. – Ma fille, me respondit-il, nous ferons la guerre à l’
		œil, et y userons de toute la prudence que nous pourrons, mais c’est la
		vérité que je souffriray quelque mal qui me puisse
		advenir, pourveu que Dorinde n’y soit point comprise.</p>

		<p>Et à ce mot, sans – attendre autre response, il s’en alla pour
		apprendre des nouvelles du roy, qui cependant estoit en grand conseil
		avec ce traistre Ardilan, car aussi-tost presque que celuy qui avoit
		adverty Sigismond fut party, le roy tournant les yeux, et voyant encore
		cet homme: Et comment? luy dit-il, Ardilan, vous n’estes pas encore
		allé où je vous ay commandé? – Seigneur,
		respondit-il, j’attendois pour sçavoir si vous me commanderiez
		encore quelque autre chose. – Je n’ay, repliqua-t’il, autre chose
		à vous dire, mais allez promptement exécuter ma volonté.</p>

		<p>Ardilan, alors, s’approchant de luy: Mais, Seigneur! luy dit-il, si
		le prince me demande pour quel sujet vous luy faites ce commandement,
		encore faut-il que je luy en sçache dire quelqu’un. – Dittes
		luy, répliqua Gondebaut, que c’est pour le peu de respect qu’il
		m’a porté en ce qui concerné Dorinde, et afin qu’il ne le
		puisse nier, tenez, dit-il, prenant le papier sur la table et le luy
		tendant, tenez et luy montrez la cognoissance que j’en ay eue. –
		Seigneur, dit Ardilan en recevant ce papier, je sçay la response
		qu’il me fera, et si vous me le permettez, je vous la diray. – Et que
		sçauroit-il respondre, dit le roy, sinon d’avouer sa faute, si
		ce n’est qu’il vueille mentir? – II ne mentira point, seigneur,
		pardonnez-moy s’il yous plaist, reprit Ardilan, car il dira qu’il n’a
		jamais creu que Gondebaut aimast Dorinde, et que s’il l’eust
		pensé ou que [403/404] quelqu’un le luy eust fait
		sçavoir, il ne se fust jamais mis à la servir. Et
		à la vérité il ne se faut pas estonner qu’il ne
		s’en soit point apperceu, car vous y avez usé d’une si- grande
		prudence que la chose a esté jusqu’icy si secrette, que je ne
		croy point qu’autre que vous, Dorinde, Darinée et moy en ait
		rien sceu. Cela estant, il me semble qu’il n’y a pas tant de sa faute
		qu’au commencement j’avois jugé, et que peut-estre les affaires
		n’estans point entièrement désespérées, ce
		ne vous seroit pas chose fort honorable de les divulguer de cette
		sorte. – Et qu’est-ce donc, adjousta le roy, que vous voudriez que nous
		fissions? Et à ce- mot il recommença à marcher,
		mais d’un pas beaucoup plus posé qu’au commencement.</p>

		<p>Ardilan qui se vid avoir gagné quelque chose sur la colere du
		roy: Seigneur, reprit-il en sousriant, je n’eusse jamais creu que
		les^grands roys sceussent si bien aimer que vous faites, je vous assure
		que vous n’estes pas peu sensible de ce costé-là, et
		qu’il ne faut vous y donner gueres grand coup pour vous y faire une
		grande blessure, pour quelques meschants et malheureux vers qui
		peut-estre auront esté faits sans dessein, et seulement pour
		passer le temps, vous voilà à tout rompre et tout mettre
		en desordre. Pardonnez-moy, seigneur, vous estes un peu trop prompt. –
		Vrayement, dit alors le roy en sousriant aussi de son costé, tu
		n’as pas mauvaise grâce, Ardilan, de m’accuser de la faute que tu
		as faite, car n’est-ce pas toy qui m’as dit que Sigismond aimoit cette
		fille, et qu’elle s’estoit retirée de moy pour ce sujet? – II
		est vray, seigneur, je le vous ay dit, mais ce n’a esté que par
		opinion, et j’ad voue bien quesi je vous eusse creu si aisé
		à offenser, je ne vous en eusse pas parlé tant à
		l’estourdie. Mais je suis appris à ce coup pour une autre fois,
		car voyez, je vous supplie, seigneur, en quelle confusion nous avons
		failly à mettre toute chose: premièrement, de ruiner
		tout le contentement que vous pouvez espérer en cecy, et puis
		d’oster l’honneur à Dorinde et à toute sa famille, mettre
		une tache en la maison de la princesse Clotilde, et de vous faire
		peut-estre perdre vostre fils. Or soit à jamais louée
		vostre bonté, ou plustost vostre prudence, qui enfin a
		surmonté la violence d’une si forte passion, et nous pouvons
		marquer ce jour comme l’un des plus heureux de vostre règne, et
		auquel vous avez obtenu l’une des plus signalées victoires que vous eust es jamais.</p>

		<p>Ardilan continua encore longuement ses flatteries, car nous les
		[404/405] sceusmes par celuy qui auparavant avoit adverty Sigismond, et
		en fin il conclud: Or, seigneur, je serois d’advis, si l’affection du
		prince est tant incompatible avec la vostre, que vous le fissiez
		advertir de l’amitié que vous portez à Dorinde, et que
		vous le priassiez de faire deux choses pour l’amour de vous: l’une de
		tenir cette affaire secrette, et l’autre de s’en vouloir retirer
		entièrement. Si luy ayant fait cette ouverture, il continue, ce
		sera alors que vous aurez occasion de vous plaindre de son peu de
		respect, et toutesfois encore n’auriez-vous point de sujet de vous
		douloir de Dorinde, devant que de sçavoir assurément si
		elle l’aime, car bien souvent ceux qui sont amoureux font bien par
		finesse prendre de semblables escrits, sans que celles qui les
		reçoivent le sçachent. Je serois donc d’advis que
		Clotilde de vostre part luy deffendist de plus parler au prince
		Sigismond, et moins de recevoir chose quelconque qui vinst de sa part,
		car après cette deffense, il n’y aura plus d’excuse ny pour l’un
		ny pour l’autre, s’ils continuent à vous rendre du desplaisir.</p>

		<p>Tel fust l’advis d’Ardilan qui adjousta encore quelques autres paroles,
		pour faire entendre son conseil, et le’roy qui avoit une grande
		croyance en luy, après y avoir quelque, temps songé,
		trouva bon tout ce qu’il avoit dit, et en mesme temps luy com-. manda
		d’aller mettre en effect ce qu’il avoit proposé, ce qu’il fit
		avec plus de contentement qu’il n’eust pas fait le premier
		commandement. Il alla donc premièrement trouver la princesse
		à laquelle il fit sçavoir l’opinion que le roy avoit de
		la recherche de Sigismond envers Dorinde, et pour luy monstrer qu’il ne
		l’avoit pas fondée sans raison, il luy fit voir les vers que
		Darinée ayoit perdus, dequoy la princesse demeura fort
		estonnée. Toutesfois, comme sage et prudente, elle respondit que
		ces vers pouvoient bien estre faits sans aucune mauvaise intention,
		mais qu’elle ne laisseroit d’obeyr à tout ce que le roy luy commandoit.</p>

		<p>De fortune en ce temps Sigismond ne se trouva point dans la ville,
		estant allé l’apresdinée à la chasse du
		costé de la forest d’Erieu^ et c’estoit sa coustume*de venir
		tousjours descendre à son retour au logis de Clotilde pour
		l’amitié qu’il luy portoit, et parce qu’il revint tard, Ardilan
		ne pust parler à luy de tout le soir. Cependant Clotilde qui ne
		l’aimoit pas moins qu’elle se voyoit. estre aymée de luy, ne
		manqua après souper de le retirer à part, et de luy
		raconter le message que Gondebaut luy avoit fait faire par Ardilan. Et
		en mesme temps: Mon frere, luy dit-elle, en sous» [405/406]
		riant, je serois bien en colere si vous m’aviez ainsi trompée. –
		Ma sœur, respondit froidement le prince, vous plaist-il m’obliger en
		cecy extraordinairement? – Vous sçavez bien, adjousta-Clo
		tilde, que je vous rendray tous jours toutes les cognoissances que vous
		voudrez de ma bonne volonté. – Ayez donc agréable, reprit
		le jeune prince, que je responde à ce que vous m’avez dit en la
		présence mesme de Dorinde.</p>

		<p>Clotilde qui eut opinion qu’il la vouloit mettre du tout hors de cette
		doute, parlant franchement devant moy, ne fit point de
		difficulté de m’appeller. Et nous tirant le plus loing que nous
		pusmes de ceux qui estoient dans la chambre, le prince commença
		de parler de cette sorte le plus bas qu’il pust, de peur d’estre ouy de
		quelqu’autre: Ma sœur, je n’ay point voulu respondre à ce que
		vous m’avez demandé que je ne fusse en la présence de
		celle qui y a le plus d’interest, afin que la response que je vous
		feray soit d’autant plus aisément creue qu’elle sera exempte de
		tout soupçon de dissimulation. Vous m’avez fait entendre que le
		roy a sceu que j’aimois Dorinde, et qu’elle n’avoit point ma bonne
		volonté désagréable, et qu’à cette occasion
		il vouloit que vous fissiez deffense à cette belle fille, non
		seulement de me plus aimer, mais ny mesme de souffrir que je parle
		jamais à elle, et il me semble qu’il fonde la cognoissance qu’il
		a de l’amour que je luy porte sur quelques vers que j’ay escrits et que
		Darinée a perdus. Il me semble que c’est tout ce que le roy vous
		a mandé, et à quoy vous avez adjousté la demande
		que vous me faites, à sçavoir s’il est vray que nous nous
		entre aymons. A ce qu’il vous plaist de sçavoir de moy et que je
		vous puis dire, je ne feray point d’autre response sinon que vous
		regardiez bien Dorinde, et qu’après vous jugiez sans passion
		s’il est possible de la voir sans l’aimer, et en cela, ma sœur, je ne
		pense pas vous avoir offensée, puis que s’il y a offense, c’est
		de vous qu’elle est procedée, qui avez adjousté à
		la beauté de cette fille tant et tant de perfections par la
		bonne nourriture que vous luy avez donnée, que de toutes les
		fautes que Ton fera en aymant une chose si parfaite, avec raison et
		vous et la nature en devez estre accusées. Mais encore diray-je
		bien davantage, que l’honneur et le respect que je vous dois, n’ont
		jamais esté blessez en cette affection, protestant par Hercule,
		et par tout ce qui punit plus rudement le parjure, que j’eslirois
		plustost la mort, que de rechercher d’elle autre chose qui puisse
		contrevenir à son devoir. [406/407]</p>

		<p>Or, ma sœur, voylà donc la première déclaration
		sur ce que vous m’avez demandé; maintenant, pour vous respondre
		à ce que le roy vous a mandé, qui pense par semblables
		deffenses me divertir de cette affection, je vous déclare et je
		vous supplie, ma sœur, de le luy dire s’il vous en parle, je vous
		déclare, dis-je, que tout l’univers ensemble ne me
		sçauroit empescher d’aimer Dorinde. Qu’elle ne parle point
		à moy, qu’elle me fuye, qu’elle s’esloigne, cela peut bien me
		donner de la peine e£ du tourment, mais non pas jamais me
		divertir de la bonne volonté que je luy» porte.
		Voilà, ma sœur, la vérité de ce que vous m’avez
		demandé; c’est à Dorinde maintenant à
		résoudre le roy de ce qui la touche.</p>

		<p>Le jeune prince parla de cette sorte, et Clotilde en sousriant:
		Vrayement, mon frere, dit-elle, voicy une plaisante invention pour
		destourner Dorinde de l’amour du roy. Mais vous, Dorinde, je, dit-elle
		se tournant vers moy, que respondez-vous sur ce que le prince vient de
		dire? – Madame, luy respondis-je en rougissant, que puis-je dire,
		sinon que je ne mérite pas ce que le prince dit, mais que je
		voudrois bien le mériter? – Comment? reprit Clotilde, vous
		a^mez Sigismond, et voulez bien estre aymée de luy? Et quelle
		prétention pouvez-vous avoir en cette amitié? Le jeune
		prince alors prenant la parole, car il vid bien que la honte me
		deffendoit de parler: Ma sœur, luy dit-il, il est malaisé que
		vous puissiez avoir une plus ample déclaration de cette belle
		fille, mais je la feray pour tous deux, et je m’assure qu’elle
		m’advouera. Et lors me prenant la main: Voyez-vous, luy dit-il, ma
		sœur, cette bague que Dorinde porte, je la luy ay donnée pour
		gage que, si je pouvois Tespouser à cette heure mesme, je le
		ferois, mais qu’estant soubs l’authorité d’un pere, et ne
		pouvant disposer de moy sans offenser les loix- de Dieu et des hommes,
		j’attendray que sa volonté y
		consente, ou que le temps me dispense de ce devoir.</p>

		<p>La princesse oyant ce discours demeura si estonnée et si
		confuse, qu’elle ne fa’isoit que regarder tantost l’un et tantost
		l’autre, sans pouvoir dire une seule parole. Enfin estant
		demeurée quelque temps de cette sorte, revenant à nous,
		et se tournant au prince: Vrayement, mon frere, luy dit-elle, si
		l’amitié que je vous porte n’estoit encore plus grande que
		l’injure que vous m’avez faite, j’aurois une tresrgrande occasion de me
		douloir de vous qui, sans mon sceu, avez lié de telle sorte une
		fille qui est à mon service. – Ma sœur, reprit incontinent le
		prince, si je vous ay offensée, je vous en- demande pardon, et
		sur tout je vous supplie, si vous jugez [407/408] qu’il y ait de la
		faute, de la rejetter toute sur moy, sans que cette belle fille y en
		ait point de part, et si pour l’effacer il faut ou mon sang ou ma vie,
		me voicy prest à tout ce que vous ordonnerez. Seulement je vous
		supplie et vous conjure par cette amitié que vous dittes me
		faire l’honneur de me porter, de n’en sçavoir point de mauvais
		gré à Dorinde qui n’en peut mes. Bien vous assureray-je,
		ma sœur, que si en cecy je vous ay offensée, c’a seulement
		esté en la forme, car en effect, nous avions résolu de
		vous déclarer librement toute chose et nous remettre
		entièrement entre vos mains. Mais- ma sœur, continua-t’il,
		serois-je bien assez malheureux pour vous avoir despieu? Ce seroit
		bien en cela que je me dirois infortuné, puis que je jure
		Tautates n’avoir jamais eu autre dessein que de vous rendre tout
		honneur et tout respect. – Mais, mon frere, reprit la princesse, si
		vostre intention estoit telle, pourquoy ne m’en avez-vous advertie
		dés le commencement? – Dés le commencement? reprit le
		prince, je ne le pouvois, parce que je ne sçavois pas alors si
		je l’aimerois, et si elle auroit agréable l’affection que je luy
		porte. – Et depuis, adjousta Clotild.e, que vous en avez esté
		assuré, que ne me l’avez-vous dit? et elle-mesme qui me parloit
		si librement de la recherche du roy, pourquoy n’en a-t’elle autant fait
		de la vostre? – Ma sœur, répliqua le prince, quand vous aurez
		de l’amour pour quelqu’un, vous respondrez vous-mesme à la
		demande que vous nous faites. Sçachez que quand, on vient
		à aymer, ce n’est pas une œuvre qui se commence avec dessein.
		Figurez-vous que c’est comme celuy qui marche sur un penchant de glace
		: pensez-vous qu’on se laisse choir à dessein? Nullement, c’est
		une surprise que la polissure de la glace fait à nos pieds, de
		sorte que l’on est plustost tombé que l’on n’a pas pensé
		d’estre esbranlé. C’est de mesme l’amour: quand on void une
		beauté, c’est insensiblement et par surprise que cette
		beauté nous fait glisser en son amour, et nous sommes plustost
		amants que nous n’avons pensé de vouloir aimer. Nous vous
		jurons, ma sœur, et je puis respondre pour cette belle fille aussi bien
		que pour moy, qu’il n’y a pas deux jours que nous ne pensions point en
		venir si avant, mais l’advis qui nous a esté donné que
		le.roy vou-loit user d’extrême tyrannie pour séparer
		nostre bonne volonté, a esté cause que nous avons fait la
		resolution que nous vous avons dite, mais elle n’a pas esté
		plustost résolue q[ue nous n’ayons eu dessein de la vous dire,
		et de suivre en cela et en toute chose vostre sage et prudent advis,
		bien que nous soyons marris de ne l’avoir [408/409] pas fait plustost
		pour vous donner tesmoignage de l’honneur et du respect que nous
		desirons de vous rendre. Mais, ma sœur, de chose faite, on dit que le
		conseil en est pris; que pouvons-nous faire autre chose que de vous demander pardon?</p>

		<p>La princesse alors tournant les yeux vers le prince: Mon frere, luy
		dit-elle, je demeure grandement satisfaite de deux choses: Tune, de
		voir la franchise avec laquelle vous vous estes assuré sur mon
		amitié, me déclarant une affaire qui estant sceue du rby
		mal à propos, sans doute vous sera dommageable, et l’autre, que
		vostre affection ait pour but un dessein tant honorable, et en cela je
		cognois bien qu’il n’y a point de vostre faute, car vous ne me devez
		que ce qu’il vous plaist. Mais toute l’erreur a esté commise par
		Dorinde, qui sçavoit bien que c’estoit son devoir de m’en
		adver-tir, et au contraire elle me parloit ordinairement de la
		recherche du roy, et me cachoit la vostre si curieusement, que je ne
		sçay quand je l’eusse sceue, sans la sottise de Darinée.
		Toutesfois, mon frere, pour l’amour de vous, non seulement je luy
		pardonne, mais de plus je vous promets à tous deux, d’en perdre
		la mémoire, ou que, si je m’en souviens, ce sera seulement pour
		vous aider en tout ce que je pourray, prévoyant assez qu’il se
		prépare un grand combat entre le roy et vous,-l’authorité
		et le respect, et la puissance et la patience, car ne doutez point que
		le despit ne fasse des efforts extraordinaires en l’ame de Gondebaut. –
		Ma sœur, reprit incontinent le prince, si cette belle fille et moy
		osions nous mettre à vos genoux, nous le ferions sans doute,
		pour vous remercier et du pardon et des assurances que vous nous
		donnez. Et quant à ce qui est du roy, nous avons assez de
		resolution pour résister à tout ce qu’il pourra faire
		contre nous: nous ne sommes point coulpables de leze-majesté.
		Si le roy sort des termes d’un pere envers son fils, je sortiray de
		ceux du fils envers le pere, et pourveu que nous vous ayons, et la
		raison pour nous, nous sommes plus contents que nous ne
		sçaurions vous représenter.</p>

		<p>Le prince, après quelques autres paroles de remerciement, se
		voulut retirer parce qu’il estoit lassé de la chasse, mais
		Clotilde le retint: Encore faut-il, luy dit-elle, que nous avisions
		à ce que j’ay à dire au roy sur le message qu’Ardilan m’a
		fait de sa part. – Ma sœur, luy respondit-il, vous luy direz, s’il vous
		plaist, que vous avez commandé à Dorinde ce qu’il vous a
		mandé, et qu’elle vous a respondu qu’elle n’oseroit demeurer
		muette quand je parlerois à elle, ny moins me deffendre les
		paroles, et que, quant à elle, [409/410] elle ne viendra jamais
		me chercher, mais aussi qu’elle n’oseroit me fuir, car, ma sœur, je
		meurs d’envie que le roy m’en parle. – Préparez-vous-y, dit
		Clotilde, car je suis bien assurée que si ce n’est luy, ce sera
		Ardilan qui vous viendra trouver de sa part. Et si cela est, je vous
		supplie, souvenez-vous que Gondebaut est roy, et de plus pere du prince
		Sigismond. Et à ce mot, après luy avoir donné le
		bon soir, il se retira pour se reposer, si
		toutesfois ces nouvelles le luy pouvoient permettre.</p>

		<p>Le matin Ardilan fut de si bonne heure au logis de Sigismond, qu’il le
		trouva encore au lict, luy ayant fait dire qu’il es toit là de
		la part du roy, il le fit incontinent entrer. Et parce qu’Ardilan ne
		desiroit pas que personne ouit ce qu’il avoit à luy dire, il le
		supplia de commander qu’on le laissast seul auprès de luy, ce
		que le prince fit incontinent. Et lors il reprit la parole de cette
		sorte: Seigneur, je viens vous trouver de la part du roy vostre pere,
		pour vous communiquer quelques nouvelles qu’il a eues du roy Alaric,
		parce qu’y ayant le principal interest, il
		est nécessaire que vous en soyez adverty.</p>

		<p>Ardilan parloit ainsi, parce que Gondebaut, ayant un peu pensé
		à la harangue qu’il vouloit faire faire au prince, jugea qu’il
		es toit à propos de commencer à luy en parler de cette
		sorte. A quoy le prince Sigismond, qui n’aimoit pas beaucoup Ardilan,
		et qui estoit mesme un peu picqué contre luy, respondit en
		sous-riant: Je pensois, Ardilan, que la charge dont vous vous mesliez
		au service du roy, n’estoit que de messager d’amour, mais à ce
		que je voy, vous estes devenu homme d’Estat, puis que le roy vous
		communique les nouvelles des roys estrangers.</p>

		<p>– Ardilan qui estoit des plus fins hommes de «ce temps, entendit
		bien ce que le prince Sigismond vouloit dire, mais feignant de n’y
		prendre pas garde: Encore, seigneur, reprit-il, vous ne vous trompez
		pas beaucoup, car le message que j’ay à vous faire est
		véritablement tout d’amour, puis que le roy a eu response des
		ambassadeurs qu’il a envoyez vers ce roy des Visigots, pour faire
		alliance ,de sa fille avec vous, et ils luy mandent qu’ils en ont eu
		fort bonne response, et qu’ils esperent que bien tost ils seront icy
		avec une heureuse conclusion de cette affaire. Or le roy qui
		désire, comme il. doit, vostre bien et vostre grandeur, m’a
		commandé de vous en venir advertir, afin que vous vous tinssiez
		prest pour faire ce voyage, auquel il veut que vous vous acheminiez
		avec un équipage digne d’un prince de Bourgogne. [410/411]</p>

		<p>Le prince Sigismond qui avoit desja esté adverty de tout cet
		artifice dés le matin, luy respondit froidement: Et où
		sont les lettres des ambassadeurs? – Le roy, répliqua Ardilan,
		les a gardées, parce, comme je croy, qu’il y doit avoir quelque
		chose qu’il ne veut pas que je sçache. – Comment? Ardilan,
		reprit le prince, le roy a-t’il quelque secret qu’il vous vueille
		cacher? Il n’est pas croyable que cela soit, car il me semble
		qu’à celuy à qui il ne cache pas ses propres
		pensées, il ne doit pas celer quelqu’autre chose. – A moy,
		seigneur, dit Ardilan, le roy ne cache pas ses pensées! et qui
		vous fait ces comptes? – Vrayement, adjousta Sigismond, toute la Cour
		en est pleine: tesmoing le mariage que vous traittez pour luy si
		secrettement, tesmoing la plainte de ce pauvre cheval que vous
		enclouastes, et qui n’en pouvoit més, et bref tesmoing les
		belles remontrances que vous faites faire à la princesse
		Clotilde pour vous aider en vos desseins. Et maintenant vous me voulez
		faire à croire que le roy ne se fie pas à vous d’une
		lettre? Ah! Ardilan, je ne suis pas de si loing que je ne
		sçache bien le crédit que vous avez auprès de luy
		et que pleust à Dieu que son fils y en eust autant!</p>

		<p>Ardilan, oyant ce discours, demeura le plus empesché qu’il fut
		jamais, mais comme personne qui avoit l’esprit vif et présent,
		il se remit assez-tost, et pensa qu’il falloit mettre le tout en
		mocquerie, et porter le discours ailleurs: Ah! seigneur, luy dit-il,
		ce que vous dites, ce sont des jeux de Baccanales. Vous sçavez
		qu’en ce temps-là chacun fait tout ce qu’il peut pour passer son
		temps, mais maintenant je vous parle à bon escient. Vous
		sçavez bien, seigneur, que cecy importe à vostre Estat.
		Vous n’avez point de voisins que vous puissiez redouter que Thierry,
		Alaric et le roy des Francs: pour Thierry, vous avez desja alliance
		avec luy par le mariage que vous avez fait; quant au roy de Francs, il
		est tellement vostre voisin que l’on peut craindre avec raison que,
		comme on dit que la commodité fait le larron, aussi ce voisinage
		ne luy donne et la volonté et les moyens d’entreprendre sur vos
		Estats. Et vous sçavez que cette considération fust celle
		qui convia le roy d’envoyer ses ambassadeurs vers le roy des Visigots,
		la puissance duquel jointe à celle de vostre royaume et des
		Ostrogots, est telle, qu’elle vous couvrira tous jours des mauvais
		desseins que l’ambition des Francs pourroit faire contre vous.
		Maintenant que ce traitté est conduit au poinct que vous
		l’eussiez sceu désirer, il semble qu’au lieu de vous en
		resjouir, comme de la meil-[411/412]leure nouvelle qui vous pust
		arriver, au contraire vous la mesprisiez ou au moins qu’elle ne vous
		touche point. – Ardilan, répondit le prince avec une froideur
		extrême, j’avoue que vous estes très-grand personnage, et
		que mon pere auroit tort s’il ne vous faisoit son premier Conseiller
		d’Estat, mais quant à moy qui n’en sçay pas tant que
		vous, je ne puis respondre autre chose, sinon qu’il me semble
		très à propos de rechercher pour le roy le mariage que
		vous luy procurez, devant que le mien, car il est bien, raisonnable
		qu’il se marie devant que moy, puis qu’il est mon aisné. Et
		à ce mot, faisant tirer son rideau, il ne voulut plus parier,
		à luy, s’estant tourné de l’autre costé.</p>

		<p>Ardilan qui craignoit grandement la colere de Sigismond, après
		avoir demeuré quelque temps en ce lieu, fut contraint de s’en
		aller sans luy parler de l’amour qu’il me portoit, ny moins aussi de
		celle du roy, auquel il raconta de mot à mot tout ce que le
		prince luy avoit dit, et puis adjousta: Seigneur, vous me permettrez
		bien de vous dire que je croy n’y avoir personne qui puisse
		remédier à ce desordre que la princesse Clotilde:
		premièrement elle a toute puissance sur Dorinde, et puis je voy
		que le prince l’ayme, et croit fort en elle. – Si elle y peut quelque
		chose, reprit le roy, il ne faut point douter qu’elle ne le fasse,
		quand je le luy commanderay, car elle n’oseroit me desplaire. Elle
		sçait bien les obligations qu’elle m’a, et quel bien et quel mal
		je luy puis faire, mais je crains fort que cette affectée de
		Dorinde ne se soit laissé prendre à la jeunesse de
		Sigismond, et si cela est, assurez-vous qu’il n’y a point de
		remède, sinon de l’esloigner autant
		de nous que je l’en ay approchée.</p>

		<p>Celuy qui estoit aux escoutes pour le jeune prince, ne manqua pas de
		prester l’oreille à tout ce qui se disoit. Et cela fut cause
		qu’il ouyt la resolution du roy, qui fut que luy-mesme en parleroit
		à Clotilde, afin de luy commander de destourner Sigismond de
		l’amitié qu’il me portoit. Aussi-tost que le prince en fut
		adverty, il alla trouver Clotilde, à laquelle il dit les
		gracieux discours qu’il avoit eus avec Ardilan, et puis adjousta: Or
		ma sœur, le roy vous doit venir trouver pour vous dire que vous ayez
		à rompre l’amitié qui est entre Dorinde et moy. Vous
		sçavez comme cela se peut faire; quant à moy, je
		proteste que la mort me seroit moins mallisée que cette
		séparation. Et toutesfois ce cauteleux d’Ardilan qui n’aime
		guiere ny vous ny moy, luy a fait entendre le pouvoir absolu que vous
		aviez sur Dorinde, et le respect et l’affection que [412/413] je vous
		porte, de sorte qu’il faut bien prendre garde que le roy, vous ayant
		priée de cette affaire, si elle ne réussit à son
		contentement, comme dés icy vous pouvez croire qu’elle ne fera
		pas, ne pense que vous n’y ayez voulu employer tout vostre
		crédit, et qu’il ne vous en vueille mal. Et le seul
		remède que j’y vois, c’est que vous le préveniez, je veux
		dire que, devant que vous ayiez de ses nouvelles, vous envoyiez vers
		luy le supplier qu’il vous donne quelque heure du jour où vous
		puissiez l’aller voir, pour luy communiquer une affaire qu’il est
		nécessaire qu’il sçache. Et lors que vous le verrez, je
		suis d’opinion que vous fassiez une grande plainte contre moy de
		l’amour que je porte à Dorinde, que vous le suppliez d’y vouloir
		remédier avec le plus de prudence qu’il luy sera possible, que,
		quant à vous, vous n’y pouvez rien, puis que, lors que vous m’en
		avez parlé, je vous ay dit librement qu’il estoit vray que
		j’aimois Dorinde et qu’il m’estoit impossible, de m’en séparer,
		et que le pis que vous y voyez, c’est que vous avez opinion que Dorinde
		m’aime, et que les choses sont si avancées, que vous craignez
		qu’il n’y ait quelques promesses entr’elle et moy.</p>

		<p>Je ne doute point, continua le prince, que le roy ne se mette en colere
		contre moy. Mais, ma sœur, de deux maux il faut eslire le moindre: si
		c’estoit contre vous, ce seroit bien pis, vous sçavez comme il a
		traitté le roy Chilperic, la cruelle mort de Godomar, les
		massacres qu’il a faits de leurs enfans masles, la violence de laquelle
		il a. usé contre vostre sœur Mucutune, la renfermant par force
		parmy les Vestales. Bref, ma sœur, cet esprit tout sanglant de tant de
		parricides de ceux desquels vous estes descendue, me fait avec raison
		redouter sa colere pour vous. Mais pour moy, que peut-il faire? il me
		chassera de sa présence comme il l’a desja voulu faire. Et je
		proteste, Clotilde, que j’ay tellement ses violences en horreur que
		s’il n’estoit mon pere, et que par conséquent je suis
		obligé de l’honorer et de le servir, il n’y a personne au monde
		que j’eusse plus à contre-cœur que Gondebaut, ny de qui
		j’esloignasse plus volontiers la veue, de sorte que la punition qu’il
		me fera me sera une gratification.</p>

		<p>La princesse qui aimoit grandement Sigismond, tant pour l’amitié
		qu’il luy faisoit parpistre, que pour les bonnes qualitez qui estoient
		en luy, après l’avoir remercié du soing qu’il avoit
		d’elle, elle tascha par toutes les raisons qu’elle pust de le retirer
		de l’affection qu’il me portoit, luy remonstrant à quels
		inconve-[413/414]niens cela le pouvoit porter, le peu que je valois, et
		par conséquent la foible, pour ne dire, honteuse alliance qu’il
		pretendoit, le desplaisir qu’il faisoit au roy, le respect qu’il luy
		devoit, comme estant son pere, et bref les peines, les soings et les
		travaux d’esprit que cette affection nous apporteroit à tous
		deux, avec le peu d’espérance d’en avoir jamais du contentement.
		Mais à toutes ces considérations: Ma sœur, luy dit-il,
		J’AYME. Quand vous sçaurez que vaut ce mot, vous cognoistrez que
		toutes ces raisons sont trop foibles pour me divertir de la resolution
		que j’ay faite. – Puis que cela est, reprit Clotilde, et que vous le
		trouvez bon, je parleray au roy comme vous m’avez dit, et je vous en
		feray sça-voir la response. Et à l’heure mesme elle
		donna, charge à l’un des siens d’aller trouver le roy, ainsi
		qu’ils avoient résolu. Gondebaut oyant ce message, luy manda
		qu’aussi il avoit quelque chose à luy communiquer, et que
		l’apresdinée il l’iroit voir. Le prince sçachant cette
		response, et ne voulant s’y trouver, monta à cheval feignant
		d’aller à la chasse, et demeura dehors presque tout le jour.</p>

		<p>Durant toutes ces choses il y avoit desja quelques jours que mon pere
		Arcingentorix, chargé de trop d’âge et d’une fièvre
		qui Tavoit surpris, s’estoit mis au lict où le mal le pressa de
		sorte que, n’y ayant plus d’espérance de vie, il fit supplier
		Clotilde qu’il me pust voir devant que mourir. Cela fut cause
		qu’incontinent elle me commanda d’y aller, et de luy dire de sa part
		qu’elle luy offroit pour sa santé tout ce qu’elle avoit, et
		mesme me donna quelques curieux remèdes que je luy portay. Mon
		pauvre pere, lors qu’il me vid, et qu’il ouyt ce que la princesse lui
		mandoit, monstra un grand contentement et me tendant la main: Je prie
		Tautates, me dit-il, ma fille, qu’il te pourvoye de quelqu’un qui te
		puisse assister en la conduite de ta jeunesse, car tu dois faire
		estât que tu n’as plus de pere; c’est pourquoy tu diras à
		la princesse que je la supplie par sa bonté de vouloir avoir
		pitié de Dorinde comme d’une jeune orpheline qui est
		délaissée de toute sorte de support et d’assistance sinon
		de Dieu et d’elle, que je luy prédis que ce bien fait ne sera
		point perdu, et que le Ciel le luy rendra au double, ainsi que
		bien-tost elle espreuvera. Depuis ce temps mon pere alla tousjours
		diminuant si bien que, quelque remède qu’on luy pust donner, il
		mourut ce jour-là mesme sur le soir.</p>

		<p>Le roy d’autre costé ne manqua point d’aller après disner
		chez ]a princesse, où après l’avoir tirée à
		part, il voulut commencer à [414/415] luy faire ses plaintes
		contre le prince. Mais elle qui avoit esté bien instruite, le
		devança, et luy dit qu’elle avoit grandement
		désiré de parler à luy pour une affaire qui la
		pressoit infiniment, et à laquelle elle le supplioit
		tres-humblement de vouloir donner quelque ordre. Et là dessus
		elle luy raconta que m’ayant tancée des vers que le prince
		m’avoit escrits, et que j’avois receus sans qu’elle le sceut, elle
		avoit recognu, et mesme après s’estre plainte au prince
		Sigis-mond d’avoir traicté de cette sorte avec une de èes
		filles, qu’il y avoit bien encore quelque chose de pire, puis que
		véritablement nous ne luy avions pu cacher une si grande amour
		entre nous, mais qu’encore tout cela n’estoit rien au prix de la folie
		du prince qui, à ce qu’elle jugeoit, l’avoit porté
		jusqu’à me faire quelque promesse. – O Dieu! s’escria
		Gondebaut, Sigismond a fait quelque promesse à Dorinde et
		seroit-il possible qu’il eust perdu jusques là le jugement? –
		Seigneur, dit Clotilde, je ne vou-drois pas le vous assurer
		entièrement, mais les apparences me le font croire, et je
		m’assure que quand vous le sçaurez vous en ferez le mesme
		jugement. Lors que vous me commandastes de défendre à
		Dorinde de parler plus au prince, elle me respondit que s’il venoit
		à elle, elle ne le pouvoit pas chasser, et quand je luy demanday
		pourquoy elle avoit receu ces vers sans que je le sceusse, elle me
		respondit que la bonne volonté que le prince luy faisoit
		l’honneur de luy porter, estoit à telle intention qu’elle ne
		pouvoit offenser personne. Et quand je la voulus presser de me dire
		quelle estoit cette intention: Madame, me dit-elle, le prince vous la
		sçaura mieux dire que moy, s’il vous plaist de la luy demander.
		Et depuis je ne sceus tirer une seule parole d’elle, quoy que je luy
		pusse dire. Ces discours me troublèrent grandement, et ce matin
		qu’il a pris la peine de venir icy, je luy en ay parlé le plus
		discret-tement qu’il m’a esté possible; mais lors que je l’ay
		pressé pour en descouvrir la vérité, et que je me
		suis grandement plainte des discours de Dorinde, il m’a respbndu
		froidement: Ma sœur, ne m’aimez-vous pas comme si j’estois vostre
		frere? Et luy ayant dit qu’ouy: Ô, ma sœur, a-t’il
		répliqué, si cela est, aimez donc Dorinde comme si elle
		estoit vostre belle-sœur. Jugez, seigneur, que veulent dire ces paroles
		; quant à moy, je suis demeurée muette en les oyant,
		parce qu’incontinent après il s’en est allé, j’ay
		pensé devoir vous en advértir pour y mettre tel ordre que
		vostre prudence advisera.</p>

		<p>Ces nouvelles touchèrent si bien le roy, qu’encore qu’il fut
		[415/416] homme qui se commandast assez quand il vouloit, et qui
		faisoit profession de ne se laisser cognoistre qu’à ceux qu’il
		luy plaisoit, si ne pust-il empescher de donner de très-grandes
		cognoissances de son desplaisir, car après estre demeuré
		muet quelque temps, il reprit la parole, et dit avec une voix lente et
		assez basse: Et quoy! Sigismond a donc le cœur si bas qu’il veut
		espouser cette fille, de qui le plus grand honneur seroit de servir
		celle qu’il devroit espouser? Donc il a bien eu l’outrecuidance de
		disposer sans moy de ses nopces, et encore si mal à propos?
		Cette faute est telle que si je n’en avois le ressentiment que je dois,
		on pourroit avec raison m’en dire coulpable avec luy, et cela sera
		cause que j’en feray de telles démonstrations que, si l’on
		sçait que le fils du roy Gondebaut a fait cette faute, on ne
		pourra jamais juger que Gondebaut pour le moins y ait en rien consenty.
		Et puis se tournant vers Clotilde: Vous m’avez obligé, luy
		dit-il, de m’en avoir adverty aussi tost que vous l’avez sceu, et je
		vous tesmoigneray le gré que je vous en sçay par tous les
		effets de bonne volonté que vous sçauriez désirer
		de moy. J’avois désiré de parler à vous, ayant
		esté adverty de la folie de Sigismond, non pas toutesfois que je
		la creusse estre parvenue à telle extrémité, mais
		je voy par le discours que vous m’en faictes, que vous avez
		prévenu la prière que je voulois vous faire, vous estant
		desja efforcée de des tourner cet inconsidéré de
		ce ruyneux dessein. Si vous continuez à m’obliger de cette
		sorte, je vous tiendray au lieu de Sigismond, et luy me sera plus
		indiffèrent que le moindre homme de mes Estats. – Seigneur,
		respondit Clotilde, en accompagnant le roy qui se retiroit, je ne
		sçaurois jamais vous rendre les services ausquels vostre
		bonté m’a obligée, mais je vous supplieray
		tres-humblement de ne vouloir priver le prince mon frere de l’honneur
		de vos bonnes grâces pour de petites jeunesses, desquelles. il se
		retirera sans doute lorsqu’il cognoistra que vous ne les aurez point
		agréables. Et vous souvenez, seigneur, qu’il est vostre fils, et
		que c’est aux peres que Dieu donne la prudence pour redresser leurs
		enfans quand ils se destournent du droict sentier. – Clotilde, reprit
		Gondebaut, prenant congé d’elle, vous estes trop sage en un aage
		si tendre, et pleust au Ciel que Sigismond prist exemple à
		vostre obeyssance, ou fust desjà dans le tombeau de mes peres.</p>

		<p>Incontinent que le roy fut dans son logis, il se r’enferma dans sa
		chambre avec Ardilan, et luy raconta tout ce que Clotilde luy [416/417]
		avoit dit, où après cent et cent effroyables menaces,
		tantost contre le prince, et tantost contre moy, en fin il leur fut
		impossible de prendre une entière resolution pour ce coup,
		d’autant que l’esprit du roy estant blessé de deux si violentes
		passions comme estoient l’amour et le despit, il ne luy estoit pas
		possible de se pouvoir bien résoudre. Cependant la nuict
		survint, et le roy ne pouvant manger se mit au lict pour y passer son
		desplaisir esloigné de toute compagnie.</p>

		<p>D’autre costé le prince estant revenu de la chasse ne manqua pas
		d’aller incontinent vers la princesse pour sçavoir ce qui
		s’estoit passé entre Gondebaut et elle. Et ayant appris tout ce
		qu’elle en sçavoit, sans s’esmouvoir de tout ce que le roy avoit
		dit et fait: Je loue Dieu, dit-il, ma sœur, que son fiel se soit
		espandu sur moy, et que vous en soyez exempte; j’attendray avec
		beaucoup de repos d’esprit la resolution qu’il voudra prendre, me
		semblant, quoy qu’il sçache dire de ma faute, que, quand tout le
		monde desaprouveroit ce que j’ay fait, luy seul me devroit deffendre
		puis que ce n’est qu’à son imitation. Et à ce mot, luy
		ayant demandé où j’estois, et ayant esté adverty
		de la mort de mon pere: Si j’osois, dit-il, je luy irois aider
		à plaindre sa perte, mais puis que cela ne me peut estre permis,
		vous voulez bien pour le moins, ma sœur, que je l’envoyé
		visiter. – Vous m’obligerez fort, respondit la princesse, d’en user
		ainsi, et de vivre avec la mesme discrétion que vous avez
		jusques icy vescu. Et lors le prince luy ayant donné le bon soir
		se retira en son logis, d’où il m’escrivit incontinent cette lettre.</p>
	</div>

	<div class="contentli">
		<div class="spacerp"></div>
		<h2>LETTRE DU PRINCE SIGISMOND</h2>
		<h3>A DORINDE</h3>
		<div class="spacerp"></div>

		<p>Je sçay bien qu’en la perte d’une personne
		si proche, la plainte est si naturelle que celuy seroit bien
		desnâturê qui la voudroit refuser à la belle
		Dorinde, mais je ne doute pas aussi que si elle doit estre permise, ce
		ne soit à condition d’estre mesurée et qu’il n’est
		loisible de se plaindre desmesurément qu’en la perte de celuy
		que l’on ayme de mesme, non pas en pere, mais en parfait amant.
		Attendez donc, ma belle fille, à pleurer de cette sorte que vous
		en ayez perdu un, ce qui m’adviendra jamais que par la mort de
		Sigismond, qui est le [417/418] seul qui vous sçayt aymer
		infiniement [sic!], et qui, pour cette extrême affection,
		mérite que vous l’aymiez à mesme mesure.</p>
		<div class="spacerp"></div>
	</div>

	<div class="contentl">
		<p>Je receus cette lettre par un jeune homme du prince, et je vous assure,
		mes compagnes, que j’espreuvay bien estre vray ce que l’on dit, que les
		remèdes font beaucoup plus d’effet pour la guerison, lors que le
		malade a bonne opinion du médecin, car la croyance que Sigismond
		estoit le seul qui m’aymast aussi véritablement qu’il le disoit,
		ou pour mieux dire, le seul homme qui n’estoit point trompeur, ce peu
		de mots que je leus dans sa lettre me rapporta plus de soulagement que
		toutes les consolations que plusieurs autres s’estoient efforcez de me
		donner, outre qu’il me sembloit que si je ne faisois ce qu’il me
		mandoit, j’offenserois nostre amitié.</p>

		<p>Le Roy cependant qui avoit songé toute la nuict à cette
		affaire qui le pressoit si fort, dés la pointe du jour appella
		Ardilan, qui expressément avoit couché cette nuict dans
		sa chambre, et après s’estre plaint et du prince et de moy, mais
		de moy beaucoup plus encore que du prince, et qu’il eust juré et
		protesté que je m’estois rendue tant indigne de l’honneur qu’il
		m’avoit voulu faire, qu’à cette heure il me hayssoit au double
		de ce qu’il m’avoit aymée, il luy demanda quelle estoit son
		opinion, et par quelle voye il pourroit se venger de moy, et remettre
		le prince à son devoir. Il luy respondit: Si je croyois,
		seigneur, que véritablement vous fussiez bien
		délivré de l’affection de cette fille, je penserois vous
		donner un advis tel que vous pourriez en un coup faire les deux effects
		que vous desirez. – Comment? reprit Gondebaut, si tu croyois que je
		fusse délivré de cette fille? Il faut que tu
		sçaches que non seulement je ne l’ayme plus, mais que je la hay
		plus que je ne sçaurois dire. Et c’est le bon qu’autant
		qu’autresfois je l’ay trouvée belle et agréable, autant
		me semble-t’elle maintenant et laide et fascheuse, de sorte que je suis
		tout estonné, quand je me la représente telle que les
		yeux de mon esprit la voyent à cette, heure, comme il est
		possible que j’aye trouvé quelque chose, en un tel visage digne
		de mon amitié, si bien que je te jure, Ardilan, que j’ay honte
		de l’avoir aimée. – Seigneur, adjousta alors Ardilan, je loue
		Dieu que la vérité en fin ait esté plus forte que
		vostre passion, et je diray bien maintenant que je me suis
		estonné diverses foys dequoi vous vous arrestiez à une
		fille qui n’estoit ny belle ny avisée, car quelque
		afféterie qu’elle puisse avoir, si [418/419] ne merite-t’elle
		pas d’estre nommée belle; c’estoit sans plus vostre malheur qui
		vous avoit clos les yeux, il faut à cette heure remercier le
		démon qui vous les a dessillez. Or, seigneur, puis qu’il est
		ainsi, oyez un moyen avec lequel vous pouvez faire toutes vos
		vengeances, et retirer le prince du goulphre d’où vous estes
		sorty. Il faut contraindre Dorinde de se marier, car si elle ayme le
		prince, vous ne sçauriez la punir plus rigoureusement, et en
		mesme temps le prince aussi, qui aura le desplaisir de voir une
		personne qu’il ayme si ardemment en la possession d’un autre, qui luy
		oste toute espérance de la pouvoir jamais avoir en la sienne. –
		Mais, respondit Gondebaut, cette affetée ne voudra jamais
		consentir à ce mariage que tu dis. – Seigneur, répliqua
		ce meschant, les roys sont les tuteurs de tous leurs subjects, et comme
		nous croyons que les dieux sçavent mieux ce qui est
		nécessaire aux hommes que les hommes mesmes, de mesme aussi les
		roys qui sont des dieux en terre, sont estimez sçavoir mieux le
		bien et l’advantage de leurs sujects qu’eux-mesmes. C’est pourquoy,
		lors que vous direz qu’il faut que Dorinde se marie, qui est-ce qui
		dira que vous ne luy procurez pas ce qui luy est nécessaire?
		puis qu’il semble que les filles ne sont au monde que pour cela. Et si
		elle ne le veut, qui vous blasmera, seigneur, de la marier par force,
		puis que le sage médecin fait bien prendre à son malade
		des breuvages qu’il refuse et qu’il rejette? Et d’autant plus en
		serez-vous loué de chacun que, son pere estant mort, vous pouvez
		couvrir vostre dessein sous le manteau de la pitié, ne voulant,
		pour les services que vous avez receus d’Arcingentorix, que cette fille
		orpheline demeure sans estre logée, outre qu’il y a bien dequoy
		le luy faire faire sans user de l’authorité royale. Il y a une
		loy, seigneur, qui des Visigoths est venue jusques à nous, par
		laquelle il est ordonné que le pere ayant promis sa fille
		à quelqu’un, s’il vient à mourir sans l’avoir
		mariée, sa promesse après sa mort soit effectuée.
		– Mais Clotilde, respondit le roy, m’a dit qu’elle croit y avoir
		quelque promesse entr’eux desja faite. – Il n’importe, repliqua-t’il,
		car sçachez, seigneur, qu’il y a encore, une autre loy qui dit
		que, si la fille dispose d’elle-mesme autrement que le pere avoit fait,
		et elle et celuy qui l’aura espousée soient remis entre les
		mains de celuy à qui le pere l’avoit promise, pour estre vendus
		et traictez tout ainsi qu’il luy plaira. Puis que ces loix sont
		observées dans vos Estats, et quelle difficulté y peut-il
		avoir de marier Dorinde ou à Periandre ou à Merindor,
		puis qu’Arcingetorix la leur a pro-[419/420]mise, ainsi que chacun
		sçait? Je serois donc d’advis qu’au commencement vous fissiez
		sçavoir à cette fille que vous la voulez loger à
		son contentement, et que ce soing procède de l’amitié que
		vous luy avez portée, et à ceux dont elle est issue, et
		que vous luy donnez le choix de l’un de ces chevaliers que vous luy
		promettez de luy faire avoir pour mary. Vous le pouvez faire dire aussi
		à ses parens, afin qu’ils vous soient obligez de cette bonne
		volonté, car, ce n’est pas une petite prudence à un roy
		d’obliger plusieurs personnes avec un seul bien-fait. Je m’assure que
		si elle en fait difficulté, ses parens le luy persuaderont, et
		que si elle s’opiniastre au contraire, ils seront les premiers qui la
		blasmeront et qui vous loueront lors que vous y userez de force et de
		violence; et Dieu sçait ce qu’elle deviendra quand elle ne sera
		plus supportée de personne! Car pour la princesse Clotilde, je
		m’assure qu’ayant recognu son humeur, elle sera bien aise d’en estre
		deschargée, outre qu’elle est bien assez advisée pour ne
		jamais se roidir contre chose qu’elle pensera vous desplaire.</p>

		<p>Le roy trouva ce conseil d’autant meilleur que luy-mesme avoit desja eu
		une semblable opinion. Ce fut donc sur cet advis qu’il s’arresta, et en
		mesme temps commanda à Ardilan de l’aller dire de sa part
		à la princesse qui ne pust luy respondre autre chose, sinon
		qu’elle essayeroit de m’y porter par toutes les voyes qui luy seroient
		possibles. Et à l’heure mesme, ayant fait sçavoir au
		prince qu’elle avoit quelque chose à luy dire et qu’il fut venu
		vers elle, elle le luy fit entendre, afin qu’il vid ce qu’il desiroit
		qu’elle fist, d’autant qu’encore qu’il y eust beaucoup de danger pour
		elle, si aymoit-elle mieux en avoir du mal que de faire chose qu’il
		n’eust pas agréable. Sigismond fut bien eâtonné de
		ce dessein, et plus encore que celuy qui avoit accoustumé de
		l’advertir ne l’eust pas fait à ce coup, mais c’estoit d’autant
		que la resolution avoit esté prise devant que la porte de la
		chambre fust ouverte, si bien qu’il ne l’avoit pu ouyr, mais il apprit
		bien au retour d’Ardilan tout ce qu’il avoit fait envers la princesse,
		et de plus les sermens que sur ceste response le roy avoit faits, de
		faire marier par force ou de bonne volonté Dorinde. Et que, si
		pas un des chevaliers qu’il luy proposoit n’y vouloit plus entendre, il
		en trouveroit bien quelqu’autre, quand mesme ce devroit estre Ardilan.</p>

		<p>Le prince ayant sceu ces nouvelles, et voyant que le roy recouroit aux
		extrêmes remèdes, il creut qu’il n’y avoit aussi que les
		[420/421] extrêmes resolutions qui le pussent garantir de ses
		violences. Il proposa donc à Clotilde de sortir et luy et moy
		hors des Estats de Gondebaut, et d’effectuer le mariage qu’il m’avoit
		promis; mais elle, remettant infiniment cet advis, trouva qu’il valoit
		mieux que je m’en allasse seule pour éviter l’outrage que l’on
		me vouloit faire, et qu’il demeurast près du roy, sans faire
		semblant de s’en esmouvoir, qu’après avec le temps on essayeroit
		de remédier à ce desordre et de ramener le roy à la raison.</p>

		<p>Mais quand la resolution de mon esloignement fut prise, ils
		demeurèrent long-temps à penser où je pourrois
		aller, car de là les Alpes il ne se pouvoit, d’autant qu’ils
		estoient alliez avec les Ostrogots; vers les Francs, il y avoit encore
		moins d’apparence, d’autant qu’ils ne faisoient que de chasser leur
		roy, et estoient encore tellement en trouble entr’eux pour la nouvelle
		eslection qu’ils ont faite, que tout y est en desordre, outre que la
		reyne Methine où j’eusse bien pu me retirer, estoit tant
		nécessiteuse d’aide et d’assistance qu’il ne falloit pas penser
		qu’elle osast me retirer contre la volonté d’un si puissant roy
		son voisin. Pour les Visigots, le voyage en estoit si long, car il
		falloit aller en Espagne, outre qu’y traittant le mariage de Sigismond,
		comme j’ay dit, j’y eusse esté sans doute mal assurée. En
		fin ils conclurent qu’il m’en falloit venir en Forests vers Amasis,
		avec laquelle Clotilde avoit beaucoup de correspondance; et parce
		qu’ils ne sçavoient si l’authorité de Gondebaut ne luy
		osteroit point la volonté de me garder auprès d’elle, ils
		furent d’avis que je me desguisasse des habits où vous me voyez,
		afin que si la protection d’Amasis me manquoit, celle au moins des
		solitaires demeures des bergers de Lignon me pust conserver incognue.</p>

		<p>Cette resolution prise, la princesse m’envoya quérir, et quoy
		que la perte que j’avois faite me pust bien dispenser de demeurer un
		peu plus long-temps sans estre veue de personne de la Cour, si est-ce
		que je jugeay bien, puis que la princesse me rappelloit, qu’il y avoit
		quelque grand suject. Cela fut cause que sur la nuict je me retiray
		auprès d’elle, où je ne fus pas plustost qu’elle me mena
		dans son cabinet, où estans toutes seules, et me voyant pieurer
		: Dorinde, me dit-elle, il n’est plus temps de pleurer ny de plaindre,
		il faut songer à faire une plus forte et plus
		généreuse resolution. Mais souvenez-vous, Dorinde, quoy
		qu’il vous advienne, que jamais le Ciel ne nous envoye plus
		d’affliction que nous n’avons la force d’en supporter, et par ainsi ne
		vous perdez point de cou-[421/422]rage, et vous verrez que vous ne
		serez délaissée ny de Dieu ny des personnes d’honneur. Le
		roy, si toutesfois il a encore ce nom pour vous, vous donne le choix de
		Merindor et de Periandre, mais il veut que vous espousiez l’un des
		deux, et si vous ne le faictes de bonne volonté, ou si ceux que
		je vous ay nommez, pour estre chevaliers trop bien nez, ne veulent vous
		espouser contre vostre gré, il est résolu de vous donner
		Ardilan pour vostre mary. Voyez, ma fille, à quoy vous vous
		résolvez. – Comment? luy respondis-je, madame, devenue plus
		pasle que la mort, il faut que j’espouse l’un de ces chevaliers, ou ce
		meschant Ardilan? Et quelle loy seroit celle-là? – Celle, me
		repliqua-t’elle, que le plus fort impose au plus foible. Il veut que
		Sigismond espouse une princesse, de laquelle il prétend un grand
		avantage; et il sçait bien qu’il ne s’y disposera jamais que
		vous ne soyez mariée ailleurs. C’est pourquoy il vous veut
		sacrifier à des nopces injustes pour voir celles de son fils,
		desquelles il attend beaucoup de contentement, et il m’a donné
		charge de le vous dire pour sçavoir à quoy vous vous
		résolvez. – A la mort, madame, luy dis-je incontinent, voire
		à la plus cruelle que jamais tyran comme luy ait pu inventer.</p>

		<p>A ce mot le prince Sigismond, qui frappa à la porte du cabinet,
		nous interrompit, car Clotilde, ne sçachant qui c’estoit, voulut
		elle-mesme aller ouvrir, et voyant le prince: Venez, dit-elle assez
		bas, venez, mon frere, et vous verrez une fille bien
		désolée. Et ayant repoussé la porte, le conduisit
		où j’estois toute couverte de larmes: Ma fille, dit le prince,
		consolez-vous. Que celuy pour qui vous souffrez ces desplaisirs vous
		ayde à plaindre vostre ennuy, et qu’autant de larmes que vous
		versez, il jette des gouttes de sang qui luy sortent du cœur. Mais je
		jure que ny la puissance du roy ny l’obeyssance qu’on peut devoir
		à un pere, ne me feront jamais manquer à ce que je vous
		ay promis. Je voy bien que la résolution de Gondebaut à
		vous vouloir contraindre à de si injustes nopces, ne
		procède que de la croyance qu’il a que je ne me marieray jamais
		que vous ne la soyez, mais il se trompe bien, s’il espere pouvoir venir
		à bout de ce qu’il a entrepris, puis que je perdray plustost la
		vie que d’y consentir, et que celuy se prépare à la mort,
		qui sera si hardy que de vous espouser contre vostre volonté,
		protestant que, sans en excepter personne, il ne survivra point d’une
		heure la cognoissance que j’en auray eue.</p>

		<p>Il vouloit encore parler, lors que Clotilde l’interrompit en luy
		[422/423] disant: Lors que les affaires seront aux termes qu’il faille
		prendre ces extrêmes et dernières résolutions,
		peut-estre n’en serez-vous blasmé de personne si vous le faites,
		mais maintenant que l’on n’y est pas encore parvenu, Dieu mercy! il
		vaut mieux avec prudence y pourvoir en sorte que ce mal-heur n’arrive
		point. Et c’estoit dequoy je parlois à cette pauvre fille, mais
		d’autant que devant que luy donner quelque bon conseil, il falloit
		sçavoir quelle estoit sa volonté, je luy demandois
		à quoy elle se resolvoit. – A la mort, repliquay-je encore un
		coup, et d’aussi bon cœur que jamais personne s’est résolue
		à la vie. – La mort, reprit le prince, est le dernier
		remède, mais devant que vous soyez contrainte de recourir
		à celuy-là, je proteste que la moitié des
		Bourguignons mourra pour défendre une cause si juste. – Ah!
		seigneur, luy respondis-je, je m’estimerois trop infortunée, si
		j’estois cause d’une guerre entre le pere et le fils, et il vaudroit
		bien mieux que Dorinde fust morte dans le berceau. – Non, non, reprit
		alors Clotilde, il ne faut jamais recourir à la mort que quand
		il n’y a plus de remède, mais il ne faut pas aussi se sousmettre
		aux injustes violences d’un tyran qu’on peut bien éviter. La
		prudence nous a esté donnée du Ciel pour nous conserver
		contre semblables desseins: usons donc de cette prudence comme nous
		devons, et je m’assure que le Ciel bénira nos intentions.</p>

		<p>A ce mot, elle me proposa ce qu’ils avoient desja résolu,
		Sigismond et elle, et me dit que si je prenois cette volonté,
		elle pourroit grandement m’y aider, d’autant que la sage Amasis avoit
		de grandes correspondances avec elle, et que si de fortune quelque
		considération empeschoit cette princesse de me recevoir, je
		pourrois me tenir cachée avec les bergers de Forests sur les
		rives de Lignon près d’Astrée et de Diane, où je
		ne vivrois que fort heureusement, puis que c’estoient les plus belles,
		les plus vertueuses et les plus accomplies filles de l’Europe. Et parce
		que je respondis que, pour fuyr l’injuste violence que l’on me vouloit
		faire, je n’irois pas seulement en Forests, mais dans le plus profond
		des Enfers, et que la seule chose que je craignois, c’estoit de n’en
		pouvoir trouver le chemin, ou que je ne fusse prise par quel qu’un. – A
		cela, respondit le prince, j’y pourvoiray, car je vous accompagneray si
		bien, que vous ne rencontrerez personne qui soit assez forte pour vous
		faire du mal. Et lors se tournant vers la princesse: Ma sœur, luy
		dit-il, je vous supplie qu’elle puisse s’en retourner en sa maison pour
		donner ordre à son départ, sans [423/424] qu’on s’en
		prenne garde, car si vous le trouvez bon, je suis d’avis qu’elle parte
		le plustost qu’elle pourra, me semblant que je ne seray jamais en repos
		qu’elle ne soit hors de ce lieu où l’injustice a tant de puissance.</p>

		<p>La princesse qui avoit pitié de mon infortune, et qui desiroit
		mon bien autant qu’aucun de nous deux, le permit aisément, et en
		partant elle me dit: Souvenez-vous, Dorinde, d’emporter avec vous ce
		que vous avez de plus précieux; et qui peut estre facilement
		caché, parce que la nécessité est un monstre gui
		n’a point de loy, point de honte, ny point de raison, et une fille sur
		toute chose doit craindre la rencontre d’une si fiere et dangereuse beste.</p>

		<p>Cet advis fut cause que, aussi-tost que je fus en mon logis, je
		cherchay dans mes cabinets ce qu’il y avoit de meilleur et de plus
		portatif, dont je fis une petite ceinture avec de la toile que je me
		ceignis soubs ma juppe, afin de l’emporter plus commodément. Et
		lors que j’estois la plus occupée en ce que je dis, le prince,
		n’ayant avec luy qu’un jeune homme auquel il se fioit grandement entra
		dans ma chambre, dequoy je fus tellement surprise, que je faillis de
		m’enfuir dans une chambre voisine pour m’y enfermer toute seule. Mais
		en fin me souvenant de l’extrême discrétion dont il avoit
		tous jours usé, je pensay que cette fuitte l’offenseroit, et
		qu’il ne falloit faire semblant de craindre une chose de laquelle il ne
		m’avoit jamais donné occasion de prendre le moindre
		soupçon. Il le recognut bien toutesfois au trouble que je ne pus
		entièrement luy dissimuler, et cela fut cause qu’il me dit: Je
		voy bien, Dorinde, que ma venue vous met en peine, mais sortez-en, puis
		qu’elle n’est pour autre sujet que pour vous continuer les assurances
		que je vous ay données de mon inviolable affection, et pour vous
		dire que l’amour que je vous porte est telle que je ne veux pas que
		vous vous bannissiez du lieu de vostre naissance pour moy, sans moy. Je
		veux dire que je vous veux accompagner par tous les lieux où
		vous irez, sans que je puisse permettre d’estre séparé de
		vous que par la seule mort. – Vous voulez, seigneur, luy dis-je, vous
		en venir avec moy, et que dira le roy, ou bien que ne fera-t’il pas? –
		Gondebaut, dit-il, que je ne veux plus, ny pour mon pere, ny pour mon
		roy, pourra et dire et faire ce qu’il luy plaira, mais de moy il n’en
		doit faire non plus d’estat que d’une personne qui n’est plus au monde.
		Je veux qu’il apprenne par moy que les roys sont seigneurs des corps,
		mais non pas des esprits, et qu’il n’y a rien qu’un bon courage
		supporte avec plus [424/425] d’impatience qu’une injuste contrainte, et
		ne faut point que vous refusiez ma compagnie, car je proteste au grand
		Tautates que jamais je ne vous rechercheray de chose qui vous puisse
		importer, que nous ne soyons mariez ensemble, de telle sorte que je ne
		puisse jamais estre autre que mary de Dorinde, et Dorinde femme de
		Sigismond. – Seigneur, luy dis-je, les espérances qu’il vous
		plaist de me donner me rendent si contente et si satisfaite que quand
		il n’en asriveroit jamais rien de plus à mon advantage, je ne
		changerois pas mon bon-heur à celuy de quelqu’autre fille qui
		ait jamais esté estimée la plus heureuse. Mais, Seigneur,
		comment entendez-vous de vous en venir avec moy, et que dira-t’on de ma
		fuitte pour estre avec vous? – Et dequoy vous devez-vous soucier, me
		respondit-il, si jamais nous ne reviendrons où l’on nous
		cognoist, que nous ne soyons mariez ensemble? – Mais, seigneur,
		repris-je, que dira le roy quand il vous aura perdu? – Le roy,
		repliqua-t’il, s’il vouloit avoir un fils sans courage, en devoit faire
		un autre qui ne me ressemblast pas, et s’il vouloit qu’il en eust, il
		devoit le traiter autrement, s’il avoit dessein de le retenir
		auprès de luy. – Mais, luy dis-je, ia princesse Clotilde
		est-elle advertie de vostre dessein? – Nullement, me respondit-il, et
		si je ne veux point qu’elle le sçache, car je ne doute point que
		n’ayant pas l’affection que j’ay pour vous, elle ne desaprouvast le
		dessein que cette affection me fait faire, mais s’il advient jamais,
		que elle sçache aymer, elle ne m’excusera pas seulement en cette
		action, mais de plus m’en estimera, et m’en aymera davantage.</p>

		<p>Nos discours furent longs sur ce sujet, mais enfin nous
		résolûmes que le troisiesme jour de grand matin nous nous
		trouverions au temple de Venus, parce que c’estoit par cette porte
		qu’il falloit sortir, et que le premier qui y arriveroit consulteroit
		l’oracle pour sçavoir de quel costé nous devions aller,
		estans très-certains que la déesse, qui est celle qui
		favorise les amants, ne seroit point avare pour nous de ses bons
		conseils, et que, de peur que nous ne fussions recognus, il falloit
		estre dèsguisez, Darinée et moy, en l’habit où
		vous me voyez, et que luy-mesme me fit apporter, et luy en berger, et
		qu’avec luy il n’y auroit que ce jeune homme en qui il avoit tant
		d’assurance. Et afin de prévoir tout ce qui pourroit advenir,
		nous promismes de nous attendre au temple jusqu’à cinq heures du
		matin, mais ce temps là passé, si l’un de nous n’y venoit
		point, l’autre l’iroit attendre à un petit pont hors de la
		[425/426] ville sur le chemin (d’Iseron, jusqu’à quatre heures
		du soir parce qu’en ce lieu-là il y avoit des taillis dans
		lesquels on se pourroit tenir caché aussi long-temps que l’on
		voudroit, et que pour sortir plus aysément, nos chevaux nous
		attendroient dans le taillis auprès du pont.</p>

		<p>Cette resolution ainsi prise, et le troisiesme jour estant venu je ne
		manquay point de me lever de si grand matin que le jour ne faisoit que
		de poindre quand je fis consulter l’oracle de la déesse Venus qui me respondit:</p>
	</div>

	<div class="contentci">
		<div class="spacerp"></div>
		<h2>ORACLE</h2>
		<div class="spacerp"></div>

		<p>En Forests se trouvera</p>
		<p>Ce qui ton mal guérira.</p>
		<div class="spacerp"></div>
	</div>

	<div class="contentl">
		<p>J’avois oublié de vous dire que, devant que partir, j’avois
		escrit une lettre à la princesse Clotilde pour la descharger de
		ma fuitte envers ce tyran, et je la laissay sur la table de ma chambre
		réassurant que l’on ne failliroit pas de la luy porter lors
		qu’on verroit que je serois partie.</p>

		<p>Jusques icy il est certain que le prince Sigismond m’avoit fait croire
		qu’il se pouvoit trouver quelque homme qui ne fust pas meschant ny
		traistre, mais à ce coup il me fit bien paroistre que le vice de
		nature ne se peut jamais si bien corriger, qu’il n’en demeure tousjours
		quelque tasche. O Dieu! qu’il est difficile de contraindre longuement
		une a.me en une chose qui luy est entièrement contraire, mais
		aussi où estoit mon esprit ou plustost qu’estoit devenu mon
		jugement après avoir esté tant de fois trompée?
		Ne devois-je pas estre assez bien instruite de la perfidie des hommes?
		Et si j’ay maintenant occasion de me plaindre que Sigismond m’ait
		deceue, de qui faut-il que je me plaigne sinon de moy qui, pour quelque
		belle apparence qui peut-estre estoit en ce jeune prince, ay
		démenti tant et tant d’expériences que j’avois eues qu’il
		n’y eut jamais homme qui ne fust trompeur ny jamais personnes
		trompées que celles qui se sont fiées aux hommes!</p>

		<p>Les cinq heures donc frapperent sans que Sigismond parust et voyez
		combien ses belles paroles m’avoient sceu abuser! Encore que je visse
		qu’en effet il ne venoit point, je ne pouvois encore me figurer que je
		fusse deceue. O Dieu! que peut la bonne opi-[426/427]nion qu’on a
		conceue de quelqu’un! Encore que je visse qu’il ne venoit pas, je ne
		pouvois m’imaginer qu’il ne deust point venir, et j’allois cherchant
		des occasions de son retardement, telles que, sans Darinée, il
		est certain que je me fusse arrestée à la porte de ce
		temple le reste du jour; mais elle me dit, et je cogneus qu’elle avoit
		quelque raison, que peut-estre le prince nous attendoit à ce
		point où nous avons résolu de nous trouver, et que
		n’ayant osé venir au temple de peur d’estre recognu, il nous y
		estoit allé attendre, où peut-estre il nous blasmoit
		desjà de ce dequoy nous l’accusions. Cet advis fust cause que
		prenant une rue à main droitte, nous allasmes à la porte,
		non pas sans beaucoup de crainte d’èstre recognues. Toutesfois
		je jure que la crainte que j’avois pour le prince estoit encore au
		double plus grande, tant l’affection que je croyois en luy m’obligeoit
		à luy vouloir du bien.</p>

		<p>Quand nous fusmes hors de la ville et des fauxbourgs, car nous en
		sortismes fort aisément, estans si bien desguisées qu’il
		estoit impossible que nous fussions recognues, nous fusmes bien
		estonnées de nous voir seules parmy ces campagnes, sans
		sçavoir le chemin ny l’endroit où nous devions aller. Et
		ce qui nous mettoit plus en peine, c’estoit que le long de ce grand
		chemin nous trouvions tant de passants que nous avions assez à
		faire à ne nous laisser point acoster. Enfin, après
		beaucoup de peine, nous vismes en un fonds ce pont, à ce qu’il
		nous sembla, car encore que pas un de nous n’y eust esté, si
		est-ce que nous jugeâmes que c’estoit celuy-là pour le
		taillis et le petit souslas, qui estoit de l’autre costé du
		ruisseau. Et parce que nous en estions encore assez esloignées,
		tout ce que nous voyions auprès, nous nous figurions que
		c’estoit le prince qui nous y attendoit, et cela nous faisoit redoubler
		le pas encore que nous fussions lassées. Mais quand nous y
		fusmes, et que nous n’y trouvasmes personne, ce fust bien alors que
		nous fusmes estonnées, et plus encore quand nous vismes qu’il
		estoit desja plus de midy, au moins à ce que nous pouvions juger
		au soleil. Nous jettions la veue le plus loing que nous pouvions le
		long du chemin d’où nous, estions venues, et toute chose nous
		sembloit ce que nous attendions, et puis en fin toute chose nous trompoit.</p>

		<p>Le soleil commençoit fort à baisser quand emportée
		d’impatience je me résolus de m’en retourner à Lyon, et
		sçavoir à quoy il tenoit que le prince ne venoit point;
		mais lors que je me voulois mettre en chemin, je vis venir par le mesme
		sentier que nous [427/428] avions tenu, cinq ou six hommes à
		cheval qui me contraignirent, de peur d’estre veue, de me remettre dans
		le plus espais du taillis et de m’y tenir cachée jusques
		à ce qu’ils furent passez. Darinée qui avoit tousjours
		esté de contraire opinion et qui ne vouloit point que je m’en
		retournasse: Et bien! me dit-elle, madame, si ces gens vous eussent
		rencontrée, dites-moy, je vous supplie, en quel terme en
		eussiez-yous esté? – Ma mie, luy dis-je, tu as raison, mais que
		veux-tu que nous fassions en ce lieu? Ne vaut-il pas mieux que nous
		soyons recognues que de passer icy la nuict? – 0! me respondit-elle,
		les jours sont longs, il ne sera nuict que huict heures ne soient
		passées, il ne faut encore désespérer de rien.
		Peut-estre le prince arriveroit par quelque autre chemin à
		l’heure mesme que vous seriez hors d’icy, mais si l’impatience vous
		presse si fort, je vous diray ce que je feray: je vay prendre de la
		fange et je me barbouilleray tout le visage, et puis je m’en iray le
		long de ce chemin le plus avant que je pourray, et aussitost que je le
		verray, je m’en reviendray courant vous en advertir. Par ce moyen je ne
		seray point cogneue, et vous pourrez vous tenir cachée icy sans
		vous lasser, afin que quand le prince sera venu, vous puissiez
		supporter le travail du chemin, et aller où il luy plaira cette nuict.</p>

		<p>Le désir que j’avois de voir bien tost Sigismond me ferma les
		yeux, de sorte qu’encore qu’il me faschast fort de demeurer seule;
		toutesfois j’y consentis, me semblant qu’elle le feroit haster, et
		qu’il seroit vers moy tant plustost; et puis l’assurance que personne
		ne me pouvoit voir en ce lieu, me donna assez de courage pour y
		demeurer seule. Darinée donc brouillant de la fange dans ses
		mains s’en farda si bien le visage, qu’il me fust impossible de
		m’empescher de rire: Or va, Darinée, luy dis-je, et reviens
		tost! Si tu joues aussi bien personnage de la barbouillée que
		tu en as le visage, il n’y a point de nos mornes qui ne te doive
		céder. – Si Ardilan, me dit-elle, me voyoit telle que je suis,
		je m’assure que si autrefois il n’a pu mourir d’amour, il en mourroit
		maintenant de rire. Et à ce mot, elle me vint embrasser, et s’en
		alla par où nous estions venues.</p>

		<p>Helas! si j’eusse preveu les desplaisirs que ce despart me de voit
		rapporter, j’eusse plustost consenty à ma mort qu’à son
		esloignement! Mais le Ciel, que je puis dire cruel envers moy, ne se
		contentant pas de m’avoir fait bannir volontairement du lieu de ma
		naissance pour un perfide, m’a encore voulu faire ressentir [428/429]
		les desplaisirs, ou plustost les desespoirs d’une espouvantable
		solitude. Et comme j’avois tout abandonné pour ce seul homme, je
		fus aussi délaissée à son occasion de tout secours
		humain, et de toute consolation. Tant que je la pus voir, je
		l’accompagnay de l’œil, mais quand elle fut si esloignée que je
		ne pouvois plus la voir, ce fut alors que je commençay à
		recognoistre la faute que j’avois faite. Au commencement, je me mis
		dans le plus profond du bois pour me tenir cachée, mais
		l’impatience m’en fit bien tost sortir, craignant quelquefois que
		Sigismond vinst, et que ne me trouvant point il ne passast outre, et ne
		s’en retournast. D’autresfois, j’avois peur que quelque loup ne me fist
		du mal, d’autresfois, je faisois dessein de m’en aller après
		Darinée, mais deux ou trois fois estant en chemin, j’oyois ou je
		voyois quelque passant qui me faisoit reculer plus viste que je
		n’estois pas sortie de ce buisson.</p>

		<p>Tous ces commencements n’estoient rien au prix de la frayeur qui me
		saisit lors que le soleil se coucha, car me voir toute seule en ce lieu
		champestre, sans ayde ny support de personne, jugez, mes compagnes, en
		quel estât je pouvois estre et plus encore quand la nuict me
		ravit entièrement la clarté du jour! O Dieu! quels
		effrois l’horreur du lieu et l’obscurité des
		ténèbres ne me donnèrent-elles point! Le moindre
		vent qui faisoit bransler une feuille me faisoit fuyr en sursaut d’un
		autre costé, et quelques-fois que quelques ronces prises
		à ma Juppé m’arrestoient, je me figurois que c’estoient
		des loups ou quelques autres bestes farouches qui me vouloient
		dévorer. Quand j’oyois du bruit, ou par le cry de quelque
		chat-huant, ou de quelque orphraye, j’est ois transie de frayeur;
		jamais je n’avois ouy faire compte des larves et fan-tosmes qui se
		rencontrent la nuict, qui ne me revinst en la mémoire, et qu’il
		ne me semblast desja de voir de moment à autre. Et d’autant,
		comme je croy, que c’estoit un grand chemin, j’ouys diverses foys des
		gens de cheval qui y passoient, et Dieu sçait avec quel soing je
		me tenois cachée dans le profond du bois!</p>

		<p>Vous pourrois-je redire les pleurs que je jettay, et les plaintes que
		je fis en détestant la perfidie de Sigismond et le peu
		d’affection de Darinée que je creus alors s’en estre
		allée exprès pour m’abandonner en cette extrême
		nécessité, pour ne vouloir se mettre au hazard dû
		voyage que j’avois entrepris? O qu’il est bien vray! disois-je en
		moy-mesme, que chacun craint d’estre avec une personne malheureuse! Il
		n’est pas jusqu’à Darinée que [429/430] j’ay nourrie avec
		tant de démonstration de bonne volonté, qui ne redoute ma
		compagnie! 0 misère des humains qui ne peuvent cognoistre leurs
		amis qu’aux adversitez, et qui à mesme heure qu’ils les
		recognoissent sont assurez de les perdre! Mais figurez-vous qu’il
		faudroit une nuict aussi longue que me fut celle-là, et un
		esprit aussi affligé qu’estoit le mien, pour redire et mes
		justes plaintes et vous représenter mes extrêmes frayeurs!</p>

		<p>Tant y a que le jour parut devant que la peur me permist de clorre
		l’œil pour dormir. Lors que le soleil parut, je me trouvay si
		lassée du travail que j’avois eu, des frayeurs qui m’avoient
		tourmentée, du chemin que j’avois fait, et bref de d’avoir point
		mangé de tout le jour passé, qu’estant un peu
		rassurée par la venue du jour, je m’endormis si longuement que,
		devant que je m’esveillasse, il estoit desja bien tard. Alors, voyant
		que le soleil commençoit de baisser, le souvenir que j’eus des
		horreurs et des frayeurs de la nuict passée, outre que la faim
		me pressoit, je me résolus de prendre, ainsi seule que j’estois,
		quelque sentier, et le suivre jusqu’à ce qu’il m’eust conduitte
		en quelque hameau, où peut-estre je pourrois trouver quelque
		personne qui par pitié me donneroit l’addresse du chemin que
		j’avois à tenir.</p>

		<p>Ce fut bien alors que mes pleurs se renouvellerent et mes
		doléances: je m’allay représenter les espérances
		que peu de jours auparavant j’avois eues d’estre reyne des
		Bourguignons, et puis princesse, et maintenant je me voyois la plus
		misérable et la plus désolée fille de tout le
		royaume; et sur cette considération vous pouvez penser que la
		tyrannie de Gondebaut n’y fut pas oubliée. Cette pensée
		me remit en mémoire les promesses du perfide Sigismond qui,
		à ce qu’il me sembloit, n’avoit jamais fait semblant de m’aimer
		que pour estre traistre et meschant. Mais, disois-je en moy-mesme,
		n’estois-je pas bien sotte, et n’avois-je pas perdu le jugement, quand
		je creus qti’il pouvoit estre autre que trompeur? S’il est homme, et
		si tous les hommes le sont, comment pensois-je que cettuy-cy seul fust
		différent de tous les autres? Mais outre cette
		considération, celle-cy me devoit entièrement empescher
		d’estre deceue, car je sçavois bien que les pommiers portent des
		pommes, et que pouvois-je espérer que ce perfide de Gondebaut
		pust produire autre chose qu’un, desloyal? Ces tristes ressouvenirs et
		ces véritables pensées m’entretindrent jusques sur le
		soir, sans que je prisse bien garde au chemin par lequel je passois. [430/431]</p>

		<p>En fin revenant un peu en moy, et voyant que la nuict s’approchoit, je
		jettay les yeux pleins de larmes tout à l’entour pour essayer de
		voir quelque hameau ou quelque cabane ou je pusse recevoir quelque
		soulagement, et de fortune j’apperceus une petite maison couverte de
		chaume qui estoit sur ma main gauche, et non point trop
		esloignée du chemin. Je tournay donc mes pas de ce costé
		là, avec espérance d’y rencontrer quelque bonne femme,
		qui auroit peut-estre compassion de moy, car j’avois tant d’horreur des
		hommes, que j’en redoutois autant la rencontre que celle de la plus
		cruelle et farouche beste qui fust dans le bois.</p>

		<p>Et voyez si la Fortune ne se mocquoit pas bien de moy! Lors que je fus
		à la porte de cette cahuette, je ne vis que six petites filles
		autour d’un vieil homme qui leur donnoit dans des escuelles de bois
		quelque laict à manger. La plus aagée de toutes n’avoit
		pas plus de huict ou neuf ans, à ce qu’il sembloit, mais, comme
		je vis bien-tost après, si agréables qu’elles sembloient
		de meilleure naissance, que celle de ce pauvre lieu. D’abord que ces
		petits enfans me virent, laissans le vieil homme, s’en vindrent autour
		de moy, les plus jeunes m’offrans à manger de ce qu’elles
		avoient, et les deux plus aagées me convians d’entrer dans la
		cabane, mais la crainte que j’avois qu’il n’y eust quelqu’autre homme
		m’empescha d’y entrer, jusqu’à ce que le vieil homme, qui
		jusqu’alors estoit demeuré attentif à leur apprester leur
		petit repas, et qui ne m’avoit point encor apperceue, releva de fortune
		la teste pour voir où tout son petit peuple estoit allé,
		et me voyant sur le seuil de la porte, s’en vint incontinent vers moy,
		et avec tant de courtoisie m’offrit sa demeure et tout ce qui y estoit,
		que je pensay que le Ciel, ayant pitié de ma mauvaise fortune,
		avoit touché le cœur à ce vieillard, et qu’encore qu’il
		fust homme, peut-estre le trouverois-je pitoyable. Et à la
		vérité je ne fus point deceue, car m’ayant receue avec
		toute sorte de courtoisie et cognoissant bien à mes yeux et au
		reste de mon visage que j’estois grandement troublée, il me fit
		assoir auprès du feu, me présenta du laict et quelques
		fruicts desquels la nécessité me fit manger, et
		après, me voyant continuellement pleurer et souspirer: Ma
		fille, me dit-il, car l’aage que j’ay plus que vous me permet de vous
		appeller ainsi, la terre n’est pas comme l’on dit ferme et immobile.
		C’est le Ciel qui l’est, et ce lieu où nous sommes ne demeure
		jamais un moment en un poinct, pouf nous ensei-[431/432]gner que du
		bien ny du mal qui nous arrive, il n’en faut point estre ny trop
		eslevé ny trop abbatu. Car, comme vous voyez les rayons d’une
		roue qui tourne, estre tantost haut et tantost bas; de mesme est-il des
		hommes, tant qu’ils sont sur cette terre inconstante, de sorte qu’il se
		faut contenir aux bonheurs, comme en une chose qui passe
		légèrement, et aux malheurs, comme en ce qui ne peut
		durer guiere longuement. Vous voyez bien que j’ay assez vescu pour
		avoir esprouvé diverses fortunes, je n’en ay jamais eu ny de
		bonnes ny de mauvaises qui n’ayent tous-jours esté moindres que
		l’appréhension ne me les avoit fait juger; croyez qu’il est de
		mesme du mal qui vous presse maintenant, et qu’avec le temps vous
		cognoistrez que l’expérience me fait parler avec
		vérité. Mais cependant haussez les yeux au Ciel, et
		croyez que celuy qui les a faits n’a pas eu la puissance de les faire,
		qu’il n’ait aussi la prudence de les conduire, et si vous le croyez
		ainsi, comme véritablement il est, pouvez-vous trouver mauvaise
		la fortune qu’il vous ordonne, puis que cette souveraine prudence ne
		sçauroit faillir en chose qu’elle fasse? Consolez-vous donc et
		espérez qu’a leur tour vous jouyrez des plaisirs et des
		contentemens qui vous sont nécessaires, et cependant je vous
		offre toute assistance que vous voudriez retirer de moy.</p>

		<p>Les sages discours de ce vieil homme me touchèrent grandement le
		cœur, et de telle façon, que je creus que véritablement
		quelque bon démon m’avoit addressée en ce lieu pour
		m’empes-cher de me laisser du tout emporter au desespoir. Cela fust
		cause qu’après m’estre essuyé les yeux, je luy respondis
		: Mon pere, tel vous puis-je nommer, puis que les offices que vous me
		rendez sont tels que ce nom peut faire produire, plust à Dieu
		que je sceusse aussi bien quelle est la fermeté des Cieux, que
		par expérience je sçay quelle est l’inconstance et
		l’instabilité de la terre. Lors qu’il plaira aux dieux que j’aye
		du contentement, ils m’en donneront à la mesure qu’il leur
		plaira, car pour cette heure ils ont tellement versé sur moy les
		torrens de toute sorte d’affliction, que je croy que, sans vostre
		consolation, je serois assurément noyée et
		emportée dans le desespoir. – Ma fille, reprit le vieillard, je
		suis bien aise que le Ciel se soit voulu servir de moy pour r’apporter
		quelque soulagement à vostre mal, et puis que vous y trouvez
		quelque amandement, espérez que bien-tost vous en serez du tout
		deschargée, car croyez-moy, qui l’ay tousjours
		expérimenté, comme [432/433] vous voyez les corps estre
		sujets à diverses maladies, nos âmes en sont de mesme, car
		les maladies des corps sont les sensibles que nous esprouvons
		ordinairement, et celles de l’ame ce sont les passions qui sont esmeues
		en nous par les bonnes et mauvaises fortunes, et tout ainsi que les
		maladies du corps ont leur naissance, leurs progrès et leur
		déclin, de mesme est-il de celles de l’ame. Et j’ay
		espreuvé, dis-je, que, depuis que le mal, soit du corps, soit de
		l’ame, commence à décliner, bien tost après il est
		guéri, parce que le corps reprend ses forces, et chasse la
		mauvaise humeur qui luy cause son mal, tout ainsi que le plus fort
		chasse le plus foible de sa maison, et de mesme aussi la raison,
		reprenant sa force, chasse ces opinions qui troublent l’ame par leurs fausses apparences.</p>

		<p>Mais encore faut-il que je vous die une expérience que j’ay
		faite: jamais un corps n’est entièrement guéri que, par
		des remèdes ou autrement, il n’ait jette dehors le mal qui le
		travaille. De mesme le plus souverain remède qu’une ame
		affligée puisse avoir, c’est de mettre hors de soy-mesme ce mal
		qui l’afflige, et cela se fait ordinairement en le racontant à
		quelqu’un qui nous sçache consoler, car alors il est tout
		certain que l’ame, se descharge de la plus noire humeur qui l’oppresse,
		et qu’après elle est capable de recevoir les consolations qu’un
		prudent amy luy veut donner. Je sçay bien que je ne suis pas
		celuy qui vous peut soulager, mais je seray bien, si vous me le voulez
		confier, ce pitoyable médecin qui essayera de vous adoucir le
		mal autant qu’il luy sera possible. – Mon pere, luy dis-je, l’offence
		que j’ay receue de la fortune est encore si fraische que
		mal-aisément peut-elle recevoir allégement par le
		discours, mais si vous estes véritablement touché de
		compassion de mon mal, comme je le croy, le meilleur remède que
		vous puissiez maintenant me donner, c’est de me faire, conduire au lieu
		de ma naissance, qui est le Forests, où je sçay bien
		assurément que si je doibs recevoir quelque consolation, c’est
		en ce lieu-là que je la trouveray. Et outre le gré que
		les dieux vous en sçauront, car ils ne laissent jamais un bien
		fait sans recompense, encore ne suis-je pas née si
		misérablement que je n’aye les moyens de vous satisfaire de la peine que vous y prendrez.</p>

		<p>Le vieillard alors, regardant ses enfans avec un œil de compassion:
		Vous voyez, dit-il, tout ce qui est céans; il y a quelques mois
		que ma femme qui estoit toute ma consolation me laissa [433/434] avec
		ces petites créatures, chargé d’aage et de
		pauvreté. Pour la pauvreté, je m’en défends le
		mieux que je puis avec un grand soing de mon petit mesnage; il est vray
		que si je le laisse d’un jour, mes petits en pâtissent. De vous
		donner quelqu’un qui vous conduise, vous voyez que je n’ay personne
		icy, de mes voisins il n’y en a point à qui je voulusse fier
		vostre tendre jeunesse, me semblant que je serois coulpable envers les
		dieux qui vous ont envoyée vers moy s’il vous arrivoit du mal,
		et que je suis obligé de leur en respondre. Que faut-il donc que
		je fasse? car de vous manquer d’assistance, les dieux sans doubte me
		regardent pour voir comme je m’acquitteray pour l’amour d’eux de la
		charge qu’ils m’ont donnée de vous; de. délaisser ces
		petits enfans, je ne sçay ce qui leur pourra advenir. Mais, ma
		fille, voylà mon lict que je vous laisse, ayez agréable
		que mes deux plus grandes filles couchent avec vous, et recommandez
		cette affaire au grand Tautates, j’en feray de mesme de mon
		costé; luy qui ne manque à personne ne nous sera pas avare d’un bon conseil.</p>

		<p>A ce mot, d’autant qu’il estoit nuict, il alluma une sorte de bois sec
		duquel il se servoit de chandelle, et l’ayant mis dans une grosse rave
		qui servoit de chandelier, il le posa sur une petite table, et ayant
		bien fermé la porte avec un tortis de coudre, il se retira dans
		un petit entre-deux fait de claye, où il se coucha sur de la
		paille avec ses autres petits enfans. Quant à moy, me jettant
		dans son lict toute vestue avec ses deux filles, je dormis avec plus de
		repos que le misérable estât où je me trouvois ne
		requeroit, mais le grand travail que j’avois eu, et la foy que j’avois
		en cet homme, me firent prendre un sommeil assez reposé. Il est
		vray que je m’esveillay de grand matin, non toutesfois si tost que le
		vieillard, qui desja avoit donné ordre à tout ce qui
		estoit de son petit mesnage, avec, une ferme resolution que la nuict il
		avoit prise, que, quoy qui luy en pust arriver, il ne m’abandonneroit
		point que je ne fusse en Forests, espérant, à ce qu’il me
		dit, que les dieux garderoient sa petite famille mieux qu’il ne
		sçauroit faire, cependant qu’il useroit envers moy d’une telle
		charité. Je remerciay le Ciel qui luy avoit touché le c
		œur de cette sorte et incontinent après qu’il-eut ordonné
		aux deux plus grandes de ce petit troupeau ce qu’elles avoient à
		faire, il se mit devant pour me guider avec promesse qu’il leur fit de
		revenir devant qu’il fut nuict. Parce, me dit-il, qu’il n’y a pas plus
		de quatre [434/435] lieues d’icy en Forests, et quoy que je sois fort
		chargé d’aage, si est-ce que le désir que j’ay de revoir
		bien-tost mes enfans m’attachera des aisles aux pieds qui me feront
		marcher aussi viste que quand j’estois en ma plus forte jeunesse.</p>

		<p>Nous nous mismes donc en chemin chacun un bas ton en la main pour nous
		ayder à passer les passages plus incommodes, et parce que je le
		priay de me conduire par les chemins les moins fréquentez, de
		peur que avois d’estre rencontrée, il le fit avec tant de soing
		que, devant qu’il fut midy, sans que nous fussions entrez dans nul
		grand chemin sinon pour le croiser, il me rendit sur une montagne
		assés haute où s’estant arresté, il me montra avec
		son baston la ville de Feurs assés proche, et un peu plus en
		là celle de Marcilly, et par conséquent la grande plaine
		de Forests, me disant que je louasse Dieu de ce que, sans nulle
		mauvaise rencontre, il avoit permis que je fusse arrivée en lieu
		où j’esperois de recevoir quelque consolation. Et sur cela, luy
		ayant demandé où estoit la rivière de Lignon:
		Voyez-vous, me dit-il, celle-là qui passe auprès de cette
		ville, que je vous ay nommée Feurs, c’est Loire. Or tournez les
		yeux un peu à main droitte, et voyez comme un peu au-dessous de
		là, il y a une petite rivière qui entre dans Loire,
		prenez garde comme elle vient de ces montagnes voisines, et prend son
		cours, contre la coustume presque de toutes les autres, du couchant au
		levant: c’est Lignon que vous demandez. Voyez-vous entre ces deux
		colines, qui sont comme le pied des plus hautes montagnes, une petite
		ville: elle s’appelle Boen, et c’est contre ses murailles que Lignon
		passe, vous pouvez remarquer d’icy une partie de son cours qui va
		serpentant par cette délectable plaine comme le plus beau lieu de l’Europe.</p>

		<p>Ce bon vieillard me dit ainsi, et après m’avoir priée de
		luy donner congé, afin de ne laisser pas plus longuement son
		petit mesnage, je le fis, me semblant que je trouverois aisément
		le chemin des lieux qu’il m’avoit enseignez et sortant de mon doigt une
		bague: Tenez, luy dis-je, mon pere, vous recevrez cecy de moy pour
		tesmoignâge que je rie pourray jamais faire quelque chose pour
		vous que je ne m’y employé comme je dois. – Ma fille, dit-il,
		vous m’ostez un plus grand loyer que j’attendois des dieux; toutesfois
		je ne refuse point ce qu’il vous plaist de me donner, afin ’que vous
		aussi vous fassiez paroistre aux dieux que vous n’estes point ingrate.
		Et à ce mot il me laissa avant hier, environ [435/436] une heure
		après midy, pouvant dire d’avoir jamais trouvé homme de
		bien que celuy-là seul.</p>
	</div>

	<div class="contentc">
		<p>Ainsi finit Dorinde, ne pouvant retenir ses pleurs par le souve-</p>
		<p>nir de ses cruelles avantures. Et parce que son discours</p>
		<p>avoit esté long, et qu’il estoit heure de sortir du lict,</p>
		<p>elles tascherent de luy donner quelque consola-</p>
		<p>tion et puis incontinent, après l’avoir embras-</p>
		<p>sée diverses fois pour tesmoignage de la</p>
		<p>bonne volonté qu’elles luy portoient,</p>
		<p>chacune commença de s’habiller.[436]</p>
	</div>

	<div class="contentc">
		<div class="spacerp"></div>
		<p>[Godomar, suivi d’Heraste, se présente devant les portes de la ville de Marcilly.]</p>
		<p>BILDUNTERSCHRIFT</p>
		<p>[Ardilan voulut empêcher Godomar de sortir de la ville]</p>
		<p>Ah traître, s’écria Godomar en prenant une hache d’armes,
		vais payer toutes tes perfidies; en mesme temps’il lui fend la teste.[437]</p>
	</div>

<div class="spacereof"></div>

</div><!-- close div.content -->

</div><!-- close div.container -->

</body></html>