<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="en"><head><meta http-equiv="Content-Type" content="text/html; charset=UTF-8" /><link rel="stylesheet" href="../../files/style_astree.css" type="text/css" /><link rel="shortcut icon" href="../../files/favicon.ico" /><title>Sixième partie – Livre VI</title></head><body>
<div class="container">

<div class="header">
	<div class="navi">

		<div><a href="../../book1.htm" class="navimain" id="first">Home</a></div>

		<div><a href="#" class="navimain" id="p1m">Première partie</a>
			<div class="navisub" id="p1s">
				<div><a href="01_livre_00a.htm" class="navisubl" id="p1sl">AU ROY</a></div>
				<div><a href="01_livre_00b.htm" class="navisubl">L’AUTHEUR A LA BERGERGE</a></div>
				<div><a href="01_livre_01.htm" class="navisubl">L I</a></div>
				<div><a href="01_livre_02.htm" class="navisubl">L II</a></div>
				<div><a href="01_livre_03.htm" class="navisubl">L III</a></div>
				<div><a href="01_livre_04.htm" class="navisubl">L IV</a></div>
				<div><a href="01_livre_05.htm" class="navisubl">L V</a></div>
				<div><a href="01_livre_06.htm" class="navisubl">L VI</a></div>
				<div><a href="01_livre_07.htm" class="navisubl">L VII</a></div>
				<div><a href="01_livre_08.htm" class="navisubl">L VIII</a></div>
				<div><a href="01_livre_09.htm" class="navisubl">L IX</a></div>
				<div><a href="01_livre_10.htm" class="navisubl">L X</a></div>
				<div><a href="01_livre_11.htm" class="navisubl">L XI</a></div>
				<div><a href="01_livre_12.htm" class="navisubl">L XII</a></div>
			</div>
		</div>

		<div><a href="02_livre_00.htm" class="navimain" id="p2m">Deuxième partie</a>
			<div class="navisub" id="p2s">
				<div><a href="02_livre_00.htm" class="navisubl" id="p2sl">L’AUTHEUR AU BERGER CELADON</a></div>
				<div><a href="02_livre_01.htm" class="navisubl">L I</a></div>
				<div><a href="02_livre_02.htm" class="navisubl">L II</a></div>
				<div><a href="02_livre_03.htm" class="navisubl">L III</a></div>
				<div><a href="02_livre_04.htm" class="navisubl">L IV</a></div>
				<div><a href="02_livre_05.htm" class="navisubl">L V</a></div>
				<div><a href="02_livre_06.htm" class="navisubl">L VI</a></div>
				<div><a href="02_livre_07.htm" class="navisubl">L VII</a></div>
				<div><a href="02_livre_08.htm" class="navisubl">L VIII</a></div>
				<div><a href="02_livre_09.htm" class="navisubl">L IX</a></div>
				<div><a href="02_livre_10.htm" class="navisubl">L X</a></div>
				<div><a href="02_livre_11.htm" class="navisubl">L XI</a></div>
				<div><a href="02_livre_12.htm" class="navisubl">L XII</a></div>
			</div>
		</div>

		<div><a href="03_livre_00a.htm" class="navimain" id="p3m">Troisième partie</a>
			<div class="navisub" id="p3s">
				<div><a href="03_livre_00a.htm" class="navisubl" id="p3sl">AU ROY</a></div>
				<div><a href="03_livre_00b.htm" class="navisubl">L’AUTHEUR A LA RIVIERE</a></div>
				<div><a href="03_livre_00c.htm" class="navisubl">ODE A LA RIVIERE</a></div>
				<div><a href="03_livre_01.htm" class="navisubl">L I</a></div>
				<div><a href="03_livre_02.htm" class="navisubl">L II</a></div>
				<div><a href="03_livre_03.htm" class="navisubl">L III</a></div>
				<div><a href="03_livre_04.htm" class="navisubl">L IV</a></div>
				<div><a href="03_livre_05.htm" class="navisubl">L V</a></div>
				<div><a href="03_livre_06.htm" class="navisubl">L VI</a></div>
				<div><a href="03_livre_07.htm" class="navisubl">L VII</a></div>
				<div><a href="03_livre_08.htm" class="navisubl">L VIII</a></div>
				<div><a href="03_livre_09.htm" class="navisubl">L IX</a></div>
				<div><a href="03_livre_10.htm" class="navisubl">L X</a></div>
				<div><a href="03_livre_11.htm" class="navisubl">L XI</a></div>
				<div><a href="03_livre_12.htm" class="navisubl">L XII</a></div>
			</div>
		</div>

		<div><a href="04_livre_00a.htm" class="navimain" id="p4m">Quatrième partie</a>
			<div class="navisub" id="p4s">
				<div><a href="04_livre_12.htm" class="navisubr">L XII</a></div>
				<div><a href="04_livre_11.htm" class="navisubr">L XI</a></div>
				<div><a href="04_livre_10.htm" class="navisubr">L X</a></div>
				<div><a href="04_livre_09.htm" class="navisubr">L IX</a></div>
				<div><a href="04_livre_08.htm" class="navisubr">L VIII</a></div>
				<div><a href="04_livre_07.htm" class="navisubr">L VII</a></div>
				<div><a href="04_livre_06.htm" class="navisubr">L VI</a></div>
				<div><a href="04_livre_05.htm" class="navisubr">L V</a></div>
				<div><a href="04_livre_04.htm" class="navisubr">L IV</a></div>
				<div><a href="04_livre_03.htm" class="navisubr">L III</a></div>
				<div><a href="04_livre_02.htm" class="navisubr">L II</a></div>
				<div><a href="04_livre_01.htm" class="navisubr">L I</a></div>
				<div><a href="04_livre_00b.htm" class="navisubr">Aduertissement au lecteur</a></div>
				<div><a href="04_livre_00a.htm" class="navisubr" id="p4sl">A la Reyne</a></div>
			</div>
		</div>

		<div><a href="05_livre_00.htm" class="navimain" id="p5m">Cinquième partie</a>
			<div class="navisub" id="p5s">
				<div><a href="05_livre_12.htm" class="navisubr">L XII</a></div>
				<div><a href="05_livre_11.htm" class="navisubr">L XI</a></div>
				<div><a href="05_livre_10.htm" class="navisubr">L X</a></div>
				<div><a href="05_livre_09.htm" class="navisubr">L IX</a></div>
				<div><a href="05_livre_08.htm" class="navisubr">L VIII</a></div>
				<div><a href="05_livre_07.htm" class="navisubr">L VII</a></div>
				<div><a href="05_livre_06.htm" class="navisubr">L VI</a></div>
				<div><a href="05_livre_05.htm" class="navisubr">L V</a></div>
				<div><a href="05_livre_04.htm" class="navisubr">L IV</a></div>
				<div><a href="05_livre_03.htm" class="navisubr">L III</a></div>
				<div><a href="05_livre_02.htm" class="navisubr">L II</a></div>
				<div><a href="05_livre_01.htm" class="navisubr">L I</a></div>
				<div><a href="05_livre_00.htm" class="navisubr" id="p5sl">Epistre</a></div>

			</div>
		</div>

		<div><a href="#" class="navimain" id="lastengagedm">Sixième partie</a>
			<div class="navisub" id="p6s">
				<div><a href="#" class="navisubr" id="engageds">L VI</a></div>
				<div><a href="06_livre_05.htm" class="navisubr">L V</a></div>
				<div><a href="06_livre_04.htm" class="navisubr">L IV</a></div>
				<div><a href="06_livre_03.htm" class="navisubr">L III</a></div>
				<div><a href="06_livre_00.htm" class="navisubr" id="p6sl">Introduction</a></div>
			</div>
		</div>

	</div>
</div>

<div class="cls"></div>

<div class="spacer"></div>

<div class="cls"></div>


	 <!--[if lt IE 7]>
		<div class="header2">
			<div class="navisublt7" id="partie6">
				<div><a href="06_livre_00.htm" class="navisubl">Introduction</a></div>
				<div><a href="06_livre_03.htm" class="navisubl">L III</a></div>
				<div><a href="06_livre_04.htm" class="navisubl">L IV</a></div>
				<div><a href="06_livre_05.htm" class="navisubl">L V</a></div>
				<div><a href="#" class="navisubl" id="p6slengageds">L VI</a></div>
			</div>

			<div class="cls"></div>
			<div class="spacer"></div>
		</div>
	<![endif]-->


<div class="content">

	<div class="contentl">
		<h1>LA SIXIEME PARTIE DE L’ASTRÉE</h1>
		<h1>DE MESSIRE HONORÉ D’VRFÉ</h1>
		<h2>LE SIXIESME LIVRE</h2>
		<h2>Par Mr DE GOMBERVILE</h2>
		<div class="spacerp"></div>

		<p>AVssi tost que Syluandre &amp; Hylas furent arriuez dans leur
		hameau, ils se separerent bons amis, comme ils auoient
		accoustumé d’estre, &amp; allerent rendre compte de leur voyage
		à celles qui leur auoient fait entreprendre. Syluandre qui
		aimoit auec autant de verité &amp; d’ardeur, qu’Hylas aimoit
		auec extrauagance, fut trouuer Diane en la maison de Phocion. Ie vous
		laisse à penser s’il fut le bien venu, &amp; si Diane &amp; [131/132] Phillis
		le presserent de leur dire des nouuelles d’Astree
		&amp; d’Alexis. Elles sont fort bonnes, leur dit le Berger, &amp; s’il
		y a quelque reste de desolation &amp; de guerre en Forests, les Dieux
		m’en ont chargé comme vne victime de malediction. Depuis quand
		auez vous appris ce mauuais langage, luy respondit Diane? Il semble
		que vous nous portiez enuie du contentement que nous donne vostre
		retour. Sans mentir, i’ay sujet de me plaindre du changement de vostre
		humeur, &amp; si ma compagne ne vous peut excuser, elle sera de mon
		aduis. Syluandre alors parlant si bas que ces deux Bergeres furent les
		seules qui le peurent oüir, repliqua de cette façon
		à Diane: I’aduoüe, ma maistresse, que i’ay mal
		parlé: &amp; qu’au langage que i’ay tenu, ie n’ay pas
		songé que les Dieux ne faisoient qu’vne partie de ma destinee.
		Vous y contribuez autant qu’eux, Diane, &amp; pourueu que vous me
		commandiez d’esperer, ie vous confesseray que ie ne suis rien moins que
		cette malheureuse victime. Phillis ne voyant point où alloit
		aboutir le discours de Syluandre: Berger, luy dit-elle, si vous n’auez
		enuie d’estre entendu, ie trouue fort estrange que vous vous amusiez
		à perdre tant de paroles, il semble que vous faisiez le deuin ou
		l’augure, tant vous parlez obscurement. I’ay tousiours aduancé
		vos affaires autant que vous l’auez desiré. Mais si vous ne
		changez de langage, &amp; ne nous dites ce que vous voudriez que nous
		leussions dans vostre ame, ie seray du party de Diane, &amp; mettray en
		vos amours vn tel desordre, que difficilement les pourrez-vous
		desbroüiller. Voila le mesme [132/133] galimatias dont me
		persecutoit Licidas au commencement de sa jalousie. Tout ce qu’il me
		disoit, estoit si obscur &amp; si embarassé, que ie fus plus
		d’vne Lune que ie croyois qu’il ne me disoit que des enigmes, ou des
		propheties. Mais à quoy pensez-vous, Berger? Que ne parlez-vous
		franchement, si vous auez quelque chose à dire à Diane?
		Sçauez-vous pas auec quelle liberté elle a trouué
		bon que vous vescussiez auec elle? Cela estant, pourquoy luy
		parlez-vous de mal-heur, de guerre, &amp; de victime de malediction?
		Mais ma Maistresse passee, dit Phillis en riant à Diane,
		pardonnez luy ceste faute. Il vient d’vn lieu où la mauuaise
		odeur des corps morts, &amp; l’objet des horreurs de la guerre, luy ont
		remply l’imagination de choses funestes. Diane sousrit d’entendre
		parler ainsi Phillis, &amp; se tournant vers le Berger: Syluandre, luy
		dit-elle, ne me tenez pas dauantage en peine: Qu’auez-vous qui vous
		fasche? Ay-je contreuenu aux promesses que ie vous ay faites?
		Syluandre oubliant qu’il estoit en la chambre d’Amerine, &amp; auec
		d’autres personnes que les deux Bergers, mit les genoux en terre, &amp;
		prenant la main de Diane: Helas! luy dit-il, belle Bergere, que ne
		dois je point craindre, &amp; quels mots peuuent estre assez funestes
		pour exprimer ma miserable fortune, puisque le grand Drüide
		luy-mesme m’a dit que dans peu de iours Bellinde deuoit venir veoir les
		Nymphes, &amp; vous donner à Pâris en mariage? Diane
		voulut faire la resoluë pour ne monstrer pas tout l’ennuy que luy
		apportoit ceste nouuelle: mais sa vertu ne fut pas ceste
		fois-là si forte que l’amour. Elle rougit [133/134] &amp; paslit
		en mesme instant, &amp; ne sçachant presque parler tant elle
		estoit émeuë: Berger, luy respondit-elle en mots
		interrompus, ma mere m’a donné la vie, elle en sera comme de
		chose qui luy appartient. Ceste nouuelle cependant ne laisse pas de me
		mettre en peine, pource que Pâris ne m’a pas faict la chose si
		asseuree que vous: Et d’ailleurs Bellinde ne seroit plus celle qu’elle
		a tousiours esté, si sans m’en parler elle auoit si absolument
		disposé de moy. Phillis qui veid bien que Syluandre n’auoit pas
		tant de tort qu’elle auoit crû, se mit de son costé, &amp;
		repetant à Diane les mesmes mots, dont elle auoit promis au
		Berger de le contenter autant qu’il seroit en son pouuoir: Ma
		compagne, luy dit-elle, si en ceste occasion, vous ne resistez à
		la volonté de Bellinde, &amp; n’estes vn peu moins obeissante
		que naturellement vous ne l’estes, asseurez vous que ce Berger non
		seulement se plaindra de vous auec raison: mais vous obligez Alexis,
		Astrée, &amp; moy, qui sont garantes de la parole que vous luy
		auez donnée, à ne vous lasser iamais de vous reprocher
		vostre mauuaise foy. Diane que ses propres sentimens auoient long temps
		combattuë, fut surmontée par ces menaces de Phillis, &amp;
		forcée de dire qu’elle sçauoit ce qu’elle auoit promis,
		que iamais elle n’y contreuiendroit sans violence: que le merite de
		Syluandre luy feroit mesme oublier quelque chose de son deuoir:
		toutesfois qu’il n’en falloit rien esperer contre ce que Bellinde
		desireroit de son obeissance. Comme elle eut dit ce peu de mots, elle
		veid bien que si elle [134/135] continuoit, ses larmes tesmoigneroient
		que son cœur &amp; sa bouche ne disoient pas la mesme chose, c’est
		pourquoy elle pria Phillis, &amp; le Berger, de laisser ce discours
		pour vn autre temps, &amp; sans faire semblant de ne rien inuenter
		quelque subjet receuable de leur conference &amp; de leur ennuy.
		Phillis de qui l’esprit n’auoit iamais manqué au besoin, se
		tourna vers Amerine &amp; sa compagnie, &amp; leur dit que le dessein
		de Diane &amp; d’elle n’auoit pas reüssy: qu’elles auoient
		prié Syluandre d’aller à Marcilly apprendre des nouuelles
		pour les resioüir, &amp; qu’au lieu de cela, il auoit
		apporté celles de la maladie de Bellinde. Ceste inuention vint
		fort à propos pour sauuer Diane, pource que tout à coup
		se representant qu’elle ne pouuoit iamais aymer Pâris, que comme
		son frere, &amp; cependant qu’elle seroit forcée de l’espouser
		à la ruïne de la bonne volonté qu’elle auoit pour
		Syluandre, elle fut tellement hors de soy, qu’elle se meit à
		pleurer &amp; souspirer si fort, que son ancienne amie Daphnis, &amp;
		sa chere compagne Phillis aduoüerent que de sa vie la Bergere
		n’auoit faict vne action semblable. Amerine luy dit tout ce qu’elle
		iugea capable de la consoler, &amp; ne sçachant pas la cause de
		son mal, empoyoit vainement ses remedes. Syluandre de son costé
		admiroit son bon heur, &amp; doutant s’il deuoit s’attrister, ou se
		resioüir de l’affliction de sa maistresse, fut en peine de ce
		qu’il auoit à luy dire. A la fin sçachant mieux qu’homme
		du monde ceste loy fondamentale d’amour, que l’amant doit preferer [135/136] non
		seulement à sa joye, mais à sa vie, le
		repos de la personne aymee: Il alla se remettre à genoux deuant
		Diane; mais si à propos, que la plupart creurent que s’estoit
		plustost pour ayder à la soustenir que pour luy parler comme son
		seruiteur, &amp; auec des paroles qui pouuoient estre diuersement
		expliquees: Belle Bergere, luy dit-il, le mal n’est, peut-estre pas si
		grand que l’on m’a dit. Il faut, s’il vous plaist, que vous attendiez
		à vous affliger, comme vous faites, lors que vous serez assuree
		de l’extrêmité de la maladie. I’aduouë que la
		personne que vous plaignez estant plus à vous qu’à
		soy-mesme, merite ce tesmoignage de vostre bon naturel. Mais mettons
		les choses au pis. Quand le malheur arriueroit, auez-vous pas plus de
		vertu qu’il ne faut pour vous y resoudre? Si le grand Tautates l’a
		deliberé, &amp; si la Nature est sourde à vostre
		amitié, vous aurez beau pleurer &amp; crier: l’accident
		arriuera sans que vos pleurs ny vos cris le puissent destourner. Et
		alors si vous me demandez ce que i’en croy, ie vous diray que tout le
		malheur sera du costé de la personne qu’a iamais vne
		necessité trop inhumaine vous forcera d’abandonner. Diane
		cognoissant par ces paroles auec quelle douleur Syluandre
		commençoit pour luy plaire, à vouloir tout ce qu’elle
		auroit agreable, se sentit par là si viuement touchee, qu’en
		elle-mesme elle fit serment de n’auoir iamais d’autre mary que luy,
		&amp; plustost que d’espouser Pâris, se faire, ou Vestale, ou
		Druïde. Licidas entra dans la chambre comme Amerine acheuoit de
		remettre Diane, &amp; fust estonné de veoir [136/137] tant de
		tristesse en vne saison où les choses mesmes insensibles
		sembloient gouster les douceurs de la victoire &amp; de la paix.
		Syluandre fut le saluer, &amp; luy faire les recommandations de tous
		ceux de ses amis, qu’il auoit veus à Marcilly. Licidas s’informa
		de la santé d’Astrée et d’Alexis, &amp; obligea le Berger
		à dire au long, ce qu’il n’auoit pas eu le loisir de commencer
		à Diane. Comme les Bergeres sceurent les fortunes qu’auoient
		couruës leurs compagnes, elles se mirent à interroger
		Syluandre plus particulierement de toute l’aduenture. L’vne demandoit
		comme il estoit possible qu’Astrée &amp; Syluie eussent
		trauersé le fossé de Marcilly sans se perdre dans la
		bouë: &amp; comme elles auoient pû si tost estre montees au
		dessus des murailles. L’autre admiroit la valeur d’Alexis, &amp; ne se
		pouuoit assez estonner comme parmy tant d’ennemis elle auoit pû
		se sauuer. Phillis prenant la parole, i’aduouë, dit-elle, que ce
		courage ne tient rien de ceux de nostre sexe: toutesfois ce n’est pas
		par là que i’ay commencé d’en estre rauie. Il vous peut
		souuenir du iour que les gens du Roy Gondebaut vouloient enleuer
		Dorinde, dans la cabanne où nous estions toutes auec elle, il
		arriua à vn Soldurier de faire tomber Astrée: Alexis
		offencee de ceste insolence, donna vn si grand coup de poing sur le
		visage à ce Soldurier, qui tenoit alors Dorinde entre ses bras,
		qu’il fut contraint de la quitter, &amp; par l’effort du coup alla
		cheoir sur le dos entre les jambes des cheuaux de ses compagnons. Diane
		elle-mesme confirma ceste verité: Et les admi-[137/138]rations
		de ceste surnaturelle valeur passees, Syluandre continua son discours
		par les tesmoignages d’amitié qu’Amasis luy auoit donnez pour
		tout ce qu’il y auoit de Bergeres, &amp; de Bergers sur les riues de
		Lignon. Qu’elle les conuioit à se trouuer au sacrifice solemnel,
		&amp; aux feux de ioye qui pour la deliurance de Marcilly, &amp;
		l’heureux succez de la guerre, elle deuoit faire aussi-tost que les
		Princes, &amp; les Cheualiers ses amis auroient quitté le lict.
		Syluandre ayant acheué sa relation, Amerine qui n’estoit plus en
		apprehension pour Lidias, luy voulut apprendre ce qui s’estoit
		passé en son absence. Et pensant qu’il ne sceust point l’amour
		d’Hylas: Gentil Berger, luy dit-elle, i’ay acquis vn seruiteur nouueau
		depuis que vous estes party. Ie le cognois bien, luy respondit le
		Berger. Vous ne deuez pas beaucoup vous glorifier de ceste conqueste,
		vous n’en ioüirez pas long-temps: comme Hylas est fort
		aysé à prendre, il est fort difficile à garder.
		Mais aduoüez, Madame, que la lettre qu’il vous a escrite est bien
		plaisante, &amp; encore dauantage celle qui vous l’a portee. Vrayement,
		reprit Amerine, il faut que vous soyez deuin, de sçauoir ce que
		vous dites. Madame, respondit le Berger, pour le sçauoir il ne
		faut estre ny Deuin, ny Sorcier: Hylas n’est pas chiche de sa
		marchandise, il en a entretenu vne fort bonne compagnie, &amp;, qui
		plus est, l’a asseuree que vous luy vouliez force bien. Il a raison,
		continua Amerine, ie l’ayme beaucoup, &amp; suis obligee à le
		faire, puis qu’il a daigné me [138/139] mettre du nombre de tant
		de Dames qui l’ont si ardamment aymé. Si vous sçauiez,
		poursuiuit Syluandre, les merueilles des amours de Stelle &amp; de luy,
		comme il nous les a dites, vous seriez bien triste, si vous ne vous
		pasmiez de rire. Le Berger ayant esté prié de les redire,
		&amp; voyant que c’estoit vn moyen de diuertir Diane, leur en fit le
		conte: mais amplifié &amp; assaisonné de rencontres
		&amp; de bons mots de son esprit, tels que, sans mentir, la copie fut
		beaucoup meilleure que l’originale. Diane insensiblement en sortit de
		sa melancolie, &amp; trouua ceste merueilleuse amitié si rare,
		que depuis, quand elle auoit enuie de bien passer le temps, elle
		obligeoit Syluandre à le repeter. Amerine, parmy ces
		diuertissements, n’auoit pas oublié Lidias. Elle sortit de chez
		Phocion pour aller le voir, &amp; emmena auec elle presque toute la
		compagnie: Diane, Phillis, Syluandre, &amp; Licidas demeurerent seuls,
		&amp; pour s’entretenir en liberté furent se promener dans le
		bois des Coudriers, qui estoit derriere le logis où ils
		estoient. Là Diane, selon sa coustume, parla librement deuant
		Licidas, &amp; se trouuant l’esprit fort embarrassé, supplia sa
		compagne, &amp; les deux Bergers, de luy donner vn expedient pour se
		mettre l’esprit en repos. Chacun ayant proposé diuers moyens:
		&amp; Phillis luy ayant remonstré, que l’exemple
		d’Astrée, qui mal-gré la haine de son pere &amp; de sa
		mere, n’auoit pas laissé d’aymer Celadon, estoit celuy qu’elle
		deuoit suiure, Syluandre dit qu’il ne pouuoit sans trop d’imprudence, [139/140] souffrir
		que pour la consideration de sa fortune, Diane se
		resolust à tant d’inquietudes &amp; de tourments. Qu’il se
		trouuoit trop recompensé d’auoir par la belle bouche de sa
		maistresse esté iugné digne de la seruir. Qu’il
		sçauoit qu’il ne pouuoit la perdre, &amp; viure vne heure apres: mais
		qu’il prefereroit tousiours son repos, au desir de viure, &amp;
		s’estimant trop heureux, pourueu qu’auant sa mort, elle crût
		qu’il ne luy pouuoit rendre vne plus grande preuue de son amour, &amp;
		eust assez de sentiment pour arrouser de trois ou quatre larmes sa
		sepulture, ou y venir quelquesfois s’entretenir auec ses ombres.
		Syluandre, luy dit Diane en l’interrompant, ie pense que ie vous ay
		desia dit plusieurs fois que ie n’ay iamais aimé Pâris,
		que comme i’aymerois vn frere. Ie vous dit à cette heure qu’il
		ne me sera iamais autre chose. I’estimeray sa vertu, j’honoreray sa
		personne, &amp; faisant cas de son amitié, luy donneray sujet,
		quand il ne voudra point parler de mariage, d’estre content de moy:
		mais toutes ces propositions ne me satisfont pas: I’en veux vne autre
		plus prompte &amp; plus solide. Voicy ce que ie pense. Il y a vn peu
		plus d’vne Lune, que Syluandre estant fort en peine, fut à
		Mont-verdun consulter l’Oracle de la vieille Cleontine: &amp; bien que
		sur le champ il ne receut pas vn grand contentement de sa
		curiosité, si est-ce que peu de temps apres, il eut subiet d’en
		estre assez consolé. Ie desire faire la mesme espreune, &amp;,
		peut-estre, que le Dieu expliquant son premier Oracle par le dernier,
		m’apprendra ce que ie dois deuenir. Les Bergers &amp; la Bergere luy
		ayans promis de l’accompa-[140/141]gner, la partie fut faite pour le
		lendemain. Auec cette volonté ils sortirent tous quatre du bois,
		&amp; venans à passer par le bout du grand pré, veirent
		vne Bergere qui s’arrachoit les cheueux, &amp; vn Berger, qui, pour
		l’empescher, la poussoit si rudement, que de loin ils crûrent
		qu’il ne l’assistoit pas, mais qu’il l’outrageoit luy-mesme. Licidas
		&amp; Syluandre, pour obeïr à leurs maistresses, y
		coururent, &amp; trouuerent que c’estoit Hylas &amp; Stelle, qui se
		faisoient l’amour à coup de poing. Syluandre leur demanda ce
		qu’ils auoient: mais Hylas estoit si hors d’haleine, qu’il ne luy
		pût respondre. Cependant que Licidas tient Stelle, &amp;
		Syluandre interroge Hylas, les deux Bergeres arriuerent. Elles prirent
		Stelle, &amp; pensant que quelque grand desespoir la reduisist en
		l’estat où elle estoit, ne sçauoient qu’en penser, ny que
		dire pour la remettre. A la fin Hylas retouuant l’vsage de parler,
		qu’il n’auoit gueres accoustumé de perdre, dit aux Bergers, que
		depuis qu’il auoit dit à Stelle la mort de Semire, elle en auoit
		esté comme desesperee. Que sans mentir, il s’estoit
		trouué plus capable de donner des consolations qu’il ne croyoit.
		Qu’il y auoit plus de trois heures qu’il la preschoit pour essayer
		à luy faire entendre raison: mais que deuenant de plus en plus
		furieuse, elle estoit sortie de chez elle, &amp; sans dire autre chose
		que ces mots: Ha Semire, tu es mort! Auoit couru tout le hameau &amp;
		tout le pré, en s’arrachant les cheueux: &amp; qu’il s’estoit
		veu comme obligé, en memoire de leur amour, de courir apres,
		&amp; ne pas permettre qu’elle s’allast ietter dans la riuiere. Comment! Reprit
		Syluandre, [141/142] ne la seruez-vous desia plus qu’en
		memoire de vostre amour? Vous sçauez bien que Memoire
		presuppose vne chose passee. Ma foy, luy respondit Hylas: si elle
		faict d’auantage la beste elle pourra bien la faire toute seule. Ie
		n’ay pas accoustumé de courir gueres loin apres mes maistresses.
		Et d’ailleurs elle m’a dit certaines pensees nouuelles, qui me font
		fort balancer, si ie dois attendre iusqu’à demain à
		donner le dernier coup à cette affaire. Syluandre voyant que
		toute cette aduanture passeroit en risee: Hylas, dit-il, rien ne vous
		presse. Ie viens de voir celle dont vous parlez. Elle vous trouue fort
		à son goust, &amp; si vous auez assez de courage pour ne
		craindre point ce Lydias, qui ne se soucie non plus de tuer vn homme
		qu’vn oyseau, sans doute vous ferez fortune. Syluandre, Syluandre, luy
		dit Hylas en luy frappant sur la main: croyez-moy que Lydias ne me
		tuëra point. Ie ne veux rien faire en cela que de son
		contentement, lors qu’Amerine m’aura asseuré qu’elle m’ayme,
		i’en aduertiray Lydias, &amp; luy sçauray si bien representer ma
		cause, qu’il sera fort ingrat s’il ne me cedde la moitié de son
		marché. Par cet expedient-là, luy dit Licidas, vous ne
		courez point de hazard: mais que fera Stelle cependant? A propos, dit
		l’Inconstant, comme s’il se fut resueillé, que fait-elle? Il
		tourna la teste vers les Bergeres, &amp; veit les deux compagnes fort
		empeschees à remettre la pauure volage. Elle s’arrachoit les
		cheueux, mais si industrieusement, que de peur de se faire mal, elle se
		les tiroit l’vn apres l’autre. Syluandre qui n’apperceuoit [142/143]
		pas cette comedie, luy dit tout de bon ce que son excellent esprit luy
		fournissoit en semblables subiets, &amp; les Bergeres en ayans
		compassion, admiroient l’extrême constance qu’elles voyoient pour
		Semire mort, en celle qu’on auoit tousjours estimee l’infidelité
		viuante. Il se passa plus d’vne heure en ces consolations: à la
		fin Syluandre l’importunant fort de luy dire pourquoy elle plaignoit
		tant Semire: Ie ne plains pas Semire, dit-elle en se leuant: mais ie
		me plains de ce qu’il est mort: car ie n’auray iamais le moyen de me
		vanger sur luy de l’affront qu’il me fit vn iour receuoir en bonne
		compagnie. En disant cela elle s’en alla, &amp; laissa les Bergers
		&amp; les Bergeres dans vn estonnement tel, qu’ils y fussent demeurez
		iusqu’au lendemain, &amp; se regardans l’vn l’autre, ils ne se fussent
		pris à rire aussi long-temps pour le moins qu’ils auoient
		esté estonnez. Hylas ayant laissé courir Stelle où
		elle voulut, alla de ce pas trouuer Amerine: pendant que cet accident
		facetieux entretint nos quatre Amants iusques dans leurs cabanes, Diane
		&amp; Phillis, selon leur coustume, coucherent ensemble: &amp;
		Licidas, pour n’estre point disuerty, demeura à coucher auec
		Syluandre. Au poinct du iour cet amoureux Berger se leua &amp; se
		desrobant d’aupres de Licidas, fut à la porte de la chambre de
		sa Maistresse, où il chanta ces vers. [143/144]</p>
	</div>

	<div class="contentci">
		<div class="spacerp"></div>
		<h2>STANCES</h2>
		<div class="spacerp"></div>

		<p>QVi iamais fut bruslé d’vn feu comme le mien?</p>
		<p>A qui donna iamais l’assurance d’vn bien,</p>
		<p>Les trauaux que me donne vne attente incertaine?</p>
		<p>Et qui, sans renoncer à son propre desir,</p>
		<p>A souffert la douleur, &amp; supporté la peine</p>
		<p>Que ma fidelité gouste auecque plaisir?</p>
		<div class="spacerp"></div>
		<p>Ie sçay qu’en mes amours tesmoigner moins d’ardeur,</p>
		<p>C’est de leur cause illustre ignorer la grandeur,</p>
		<p>Ou vouloir sans combattre emporter la victoire:</p>
		<p>Et qu’il faut que l’honneur ait mis au rang des Dieux,</p>
		<p>Quiconque le destin esleue pour la gloire,</p>
		<p>De posseder vn iour ce miracle des Cieux.</p>
		<div class="spacerp"></div>
		<p>Ie voy bien cependant qu’un tas d’esceruelez,</p>
		<p>Qui nouueaux Phaetons veulent estre bruslez,</p>
		<p>Osent impudemment chercher cette fortune.</p>
		<p>Ils n’ont iamais senty, ny les vents, ny les flots, [144/145]</p>
		<div class="spacerp"></div>
		<p>Et veulent toutesfois voguer sur vn Neptune,</p>
		<p>Qui fait perdre la charte aux meilleurs Mattelots.</p>
		<div class="spacerp"></div>
		<p>Gent folle que l’audace esbloüit aisément,</p>
		<p>Despoüille ton esprit de cet enchantement,</p>
		<p>Sur qui, mal à propos, ta vanité se fonde:</p>
		<p>Et cognoissant ta faute, empesche desormais,</p>
		<p>Que par des attentats si decriez au monde,</p>
		<p>Le siecle des Tytans ne reuienne iamais.</p>
		<div class="spacerp"></div>
	</div>

	<div class="contentl">
		<p>Licidas surprit Syluandre, comme il alloit continuer, &amp; luy
		reprochoit qu’il luy auoit fait supercherie, vouloit chanter à
		son tour: mais les Bergeres qui s’estoient vn peu esueillees au chant
		de Syluandre, ne furent pas plustost à demy habillees, qu’elles
		ouurirent leur porte. Les enfans qui auoient accoustumé de
		garder leurs trouppeaux quand ils s’esloignoient vn peu trop;
		demeurerent pour les mener aux champs; &amp; aussi-tost que le Soleil
		fut leué, les deux Bergeres ayans bruslé vn peu du Guy
		sacré &amp; de sebeine, pour rendre leur voyage heureux, se
		mirent en chemin auec les Bergers. Diane pria Syluandre de chanter pour
		les diuertir. Le Berger qui auoit en l’esprit vn Sonnet qu’il auoit
		faict contre Pâris, ayant demander la permission à sa
		Maistresse de le dire, le chanta. Il estoit ainsi. [145/146]</p>
	</div>

	<div class="contentci">
		<div class="spacerp"></div>
		<h2>SONNET</h2>
		<div class="spacerp"></div>

		<p>De quels traits de douleur fut mon ame percee,</p>
		<p>Quand son fascheux discours me surprit ma raison?</p>
		<p>Il le faut aduouer, vne froide poison</p>
		<p>Me glaça tout le sang d’vne crainte insensee.</p>
		<div class="spacerp"></div>
		<p> L’objet de ce mal-heur se tint en ma pensee,</p>
		<p>Ie crû qu’vn estranger entroit en ma prison,</p>
		<p>Que le iour de ma mort estoit sur l’Orizon,</p>
		<p>Et que iamais ma foy ne seroit exaucee.</p>
		<div class="spacerp"></div>
		<p> Diane &amp; ses vertus ne pûrent empescher,</p>
		<p>Que ce maudit soupçon ne me vint arracher</p>
		<p>De l’extreme assurance où ie viuois pour elle.</p>
		<div class="spacerp"></div>
		<p>Ce crime, sans mentir, ne peut trop se blâmer:</p>
		<p>Mais n’estre point ialoux d’vne chose si belle,</p>
		<p>C’est ne la point aymer.</p>
		<div class="spacerp"></div>
	</div>

	<div class="contentl">
		<p>Syluandre acheua de chanter en souspirant &amp; par sympathie
		attirant du cœur de sa Bergere les souspirs qu’elle y vouloit
		estouffer, luy fit aduouër qu’vne veritable amour n’est iamais
		combattuë de puissance quelconque: Que pour essayer de demeurer
		la maistresse, elle se porte [146/147] aux plus grandes extremitez.
		Diane, luy dit Licidas, si vostre prudence ne preuient la fortune que
		la recherche de Pâris fera courir à Syluandre, ie le
		plains: &amp; le plains d’autant plus que ie sçay par
		experience combien violente est la gehenne que nous donne la ialousie.
		Licidas, luy dit Phillis en l’interrompant, ne presagez rien à
		nostre desauantage, &amp; croyez que Syluandre estant tres
		asseuré de Diane, n’en doit point estre ialoux, comme vous ne
		l’eussiez iamais esté de moy, si vous eussiez crû la
		verité aussi bien que vous faisiez vostre imagination. Changeons
		de propos, &amp; puisque le chant est particulierement fait pour ceux
		qui sont contents, dites-nous quelque chose de vostre façon.
		Licidas obeïssant auec plaisir au commandement de sa maistresse,
		s’excita, &amp; tout à coup accommodant son chant à ses
		paroles, fit ouyr des vers qu’au plus fort de sa ialousie, il auoit
		faits contre son amour.</p>
	</div>

	<div class="contentci">
		<div class="spacerp"></div>
		<h2>SONNET</h2>
		<div class="spacerp"></div>

		<p>Desembarassons-nous, rendons-nous à nous mesme,</p>
		<p>Ne nous tourmentons plus d’Amour, ny de beauté,</p>
		<p>Et sans d’vne inconstante aymer la cruauté,</p>
		<p>Prenons dessus nos sens vn empire suprême.</p>
		<div class="spacerp"></div>
		<p>N’ayons plus l’esprit creux, ny le visage blesme,</p>
		<p>Ne faisons cas de rien que de la liberté. [147/148]</p>
		<div class="spacerp"></div>
		<p>Monstrons qu’on vient à bout de la necessité,</p>
		<p>Et qu’on guerit tous maux par vn remede extreme.</p>
		<div class="spacerp"></div>
		<p>Cherchons d’autres repos, goustons d’autres plaisirs,</p>
		<p>Surmontons nostre foy par de nouueaux desirs,</p>
		<p>Et ne nous tuons point pour vn bien impossible.</p>
		<div class="spacerp"></div>
		<p>Mais, ô lasche conseil! Laschement escouté,</p>
		<p>Auons-nous pas au cœur ce miracle visible</p>
		<p>Mis si profondement, qu’il n’en peut estre osté?</p>
		<div class="spacerp"></div>
	</div>

	<div class="contentl">
		<p>Lydias ayant finy ces vers, Phillis dit en riant à Diane:
		Il faut aduoüer, ma compagne, que si les Bergers sont constans,
		ils le sont par force, plustost que par affection. Voyez-vous pas que
		Licidas donnoit des batailles autresfois contre sa fidelité,
		pour essayer d’en rompre les chaisnes, &amp; ressembloit à
		certains pauures Bergers de nostre cognoissance, qui ne pouuans auoir
		les biens de leurs voisins, &amp; viure à leur ayse comme eux,
		se promettent que le temps changera, &amp; qu’ils auront à la
		fin de quoy se faire enuier aux plus riches. Le temps passe, sans que
		celuy qu’ils attendent vienne, &amp; la mort arriuant la premiere, leur
		fait aduouër qu’au moins ils se sont consolez par l’esperance, qui
		est la richesse des pauures. Diane luy respondit, Qu’elle auoit peur
		que Syluandre ne se voulust pas contenter à si bon marché
		que Licidas, &amp; que voyant son riual au [148/149] dessus de luy, il
		n’executast ce que son amy auoit fait que proposer. Ha, belle Diane!
		Luy dit Syluandre, si ma vie vous fasche, c’est par semblables discours
		que vous trouuerez l’art de vous en deffaire bien-tost: mais s’il est
		vray, comme vous me l’auez cent fois de vostre pure grace iuré,
		que la mort sera la seule qui pourra separer vostre cœur du mien, ie
		vous supplie tres-humblement par vous-mesme de me traitter plus
		doucement: Ie preuoy que sans que vous vous mettiez de la partie,
		j’auray assez d’ennemis à combattre vn Bellinde, Adamas, &amp;
		Pâris. Pendant que ces quatre Amants trompent la longueur du
		chemin en parlant ainsi, ils se trouuerent à Mont-verdun. La
		vieille Cleontine estoit lors dans la cauerne sacree, où elle
		consultoit son Dieu pour vn vieux Berger, qui à sa mine,
		sembloit plein de beaucoup d’eminentes vertus. Nos Bergers &amp; nos
		Bergeres, entrerent dans ce lieux terrible &amp; sainct, lors que
		Cleontine estant l’organe de l’esprit
		celeste, fit ceste responce au vieillard.</p>
	</div>

	<div class="contentci">
		<div class="spacerp"></div>
		<h2>ORACLE</h2>
		<div class="spacerp"></div>

		<p>Ergaste ne doute de rien,</p>
		<p>Desia la moitié de ton bien</p>
		<p>Est dans ceste saincte demeure.</p>
		<p>Bien-tost l’autre doit t’arriuer,</p>
		<p>Mais il faudra que Paris meure,</p>
		<p>Le iour que tu dois la trouuer. [149/150]</p>
		<div class="spacerp"></div>
	</div>

	<div class="contentl">
		<p>Ce Berger ayant receu ceste response, trouuoit estrange la
		condition auec laquelle les Dieux vouloient qu’il rencontrast le bien
		qu’il auoit perdu, pource qu’il ne cognoissoit point d’autre
		Pâris que le fils du grand Druïde, &amp; il luy sembloit que
		ce ieune homme ne deuoit auoir aucune part à sa fortune. Il
		sortit pourtant de la cauerne assez satisfaict, &amp; bornant sa
		curiosité, aima mieux attendre l’euenement des promesses de
		Tautates, que par vn zele indiscret l’importuner d’auantage. De l’autre
		costé Diane, Syluandre, Phillis &amp; Licidas, qui auoient tous
		oüy ce nom de Pâris, s’entrepressoient l’vn l’autre, comme
		voulans dire que l’Oracle les auoit preuenus, &amp; que tout ce qu’il
		leur pouuoit apprendre seroit superflu pour leur contentement.
		Toutesfois Diane ne se laissant pas transporter à la joye comme
		les autres, ne pouuoit gouster ceste menace de la mort de Pâris,
		&amp; aymoit mieux croire que c’estoit quelque Berger de ce nom dont le
		Dieu parloit, que le fils du grand Druïde. Elle quitta sa
		compagnie, &amp; s’estant aduancee vers la Prestresse, apres les
		ceremonies accoustumees, la supplia de sçauoir ce que les Dieux
		auoient resolu d’elle. Cleontine la prenant par la main, la mena auec
		elle iusques à l’entree de la grotte sans lumiere, &amp;
		là receuant l’Esprit celeste, luy dit ces six vers: [150/151]</p>
	</div>

	<div class="contentci">
		<div class="spacerp"></div>
		<h2>ORACLE</h2>
		<div class="spacerp"></div>

		<p>Diane, viuez en repos,</p>
		<p>Vous vous troublez mal à propos,</p>
		<p>Bellenus sera vostre guide:</p>
		<p>Et pour le bien de vos amours,</p>
		<p>Vous espouserez dans vingt iours</p>
		<p>Pâris, le fils du grand Druide.</p>
		<div class="spacerp"></div>
	</div>

	<div class="contentl">
		<p>Diane ne fut pas plustost de retour aupres de sa compagne, &amp;
		des deux Bergers, qu’elle se prit à pleurer, &amp; confesser
		qu’elle estoit née la plus infortunee fille du monde. Phillis
		luy demanda la cause de ce nouueau desplaisir, &amp; pour en
		sçauoir mieux la verité, la tira à part, &amp; si
		loin des Bergers, qu’elles ne pouuoient en estre oüyes: Ma chere
		compagne, luy dit Diane, ie me doutois bien que Pâris, le fils
		d’Adamas, n’estoit pas celuy duquel parloit l’Oracle, que Cleontine a
		rendu au vieux Berger Ergaste. Pâris m’est reserué pour
		mary, s’il est vray ce que m’a predit l’Oracle: Ce Pâris,
		dis-je, que ie ne puis aymer que comme mon frere: &amp; ne prefereray
		iamais, quoy que fasse Bellinde, aux merites &amp; à l’affection
		de Syluandre. Vous trouerez, Phillis, le commencement de l’Oracle fort
		aduantageux pour moy. Voicy comme il est. [151/152]</p>
	</div>

	<div class="contentci">
		<div class="spacerp"></div>
		<h2>ORACLE</h2>
		<div class="spacerp"></div>

		<p>Diane, viuez en repos,</p>
		<p>Vous vous troublez mal à propos,</p>
		<p>Bellenus sera vostre guide.</p>
		<div class="spacerp"></div>
	</div>

	<div class="contentl">
		<p>Que voudriez-vous de plus fauorable que ces promesses, &amp; que pourriez-vous craindre apres auoir ouy ceste suitte.</p>
	</div>

	<div class="contentci">
		<div class="spacerp"></div>
		<p>Et pour le bien de vos Amours,</p>
		<p>Vous espouserez dans vingt iours.</p>
		<div class="spacerp"></div>
	</div>

	<div class="contentl">
		<p>I’aduouë qu’oyant ces grandes asseurances ie tressaillis
		d’aise, mais comme si la Druïde eust oublié, ou plustost
		apprehendé de me dire le reste, elle demeura court, &amp; ayant
		esté long-temps à siffler comme on a accoustumé de
		faire quand on prononce vne S. en fin pour me rendre la plus affligee
		Bergere de Forests, elle finit ainsi:</p>
	</div>

	<div class="contentci">
		<div class="spacerp"></div>
		<p>Pâris le fils du grand Druïde.</p>
		<div class="spacerp"></div>
	</div>

	<div class="contentl">
		<p>Phillis voyant combien clairement l’Oracle designoit ce
		Pâris qui estoit si fort incompatible à l’humeur de sa
		compagne: elle se mit en l’esprit qu’il falloit qu’il y eust quelque
		chose d’obscur &amp; de caché sous cét apparent
		esclireissement. C’est pourquoy elle s’aduisa d’vne subtilité,
		qui n’estoit pas tousiours receuable, &amp; toutesfois qui estoit fort
		vray-semblable. Les Dieux, dit-elle, ne parlent iamais moins
		clairement, que quand ils nous semblent parler plus clairement: &amp;
		iamais ne promettent rien moins que ce qu’en apparence leur langage qui
		nous [152/153] est incognu, semble nous promettre. Repassez, s’il vous
		plaist, par vostre memoire, les Oracles que les aduantures de ceste
		annee nous ont fait oüyr, tant pour ceux de Forests, que pour les
		estrangers qui y sont venus chercher leur repos: &amp; vous trouuerez
		que pas vn de tous ceux qui ont reüssy, n’ont esté
		expliquez selon que le deuoient faire penser l’ordre &amp; l’apparence
		des paroles. Croyez-moy donc, Diane, &amp; tenez pour vne chose
		infaillible, que les Dieux se ioüent du nom de Pâris, &amp;
		feront veoir par l’euenement, que nos apprehensions estoient mal
		fondees, &amp; nostre aueuglement aussi grand qu’est leur ineuitable
		prouidence. Mais dequoy les voudriez vous maintenant requerir, quand
		ils vous donneroient la liberté de leur dire tout ce que vous
		pensez, puis qu’ils vous asseurent que vous-vous troublez sans subjet,
		que vous deuez viure contente, qu’ils auront eux-mesmes soin de vous
		conduire, &amp; bref qu’ils feront reüssir vos amours à
		vostre contentement? Changez donc vos craintes en esperances, &amp;
		vous asseurez, comme si Bellenus luy-mesme vous l’auoit iuré,
		que ce Pâris, pour lequel vous auez tant d’auersion, ne sera
		iamais vostre mary. Diane auoit trouué de grandes consolations
		au discours de Phillis, &amp; pour s’oster tout à faict de
		peine, vouloit luy proposer ses difficultez, lors que la venerable
		Druïde appuyee sur les deux Bergers, l’obligea, pour luy faire la
		reuerence, d’interrompre ses pensees. Cleontine baisa les deux Bergers,
		&amp; leur ayant confirmé ce que le bon esprit de Phillis auoit
		raconté, acheua d’oster à [153/154] Diane ce qui luy
		restoit d’inquietude &amp; d’apprehension. Elle vouloit les mener chez
		elle; mais les vns &amp; les autres s’en excuserent: Et, pour la
		laisser auec quelque sorte de contentement, luy dirent, Que s’il estoit
		vray ce qu’vn Cheualier nommé Damon auoit solemnellement
		asseuré, bien tost sa niepce Celidee seroit plus belle que
		iamais elle n’auoit esté. Mes enfans, leur respondit Cleontine:
		Thamire m’est venu voir, &amp; m’a appris comme vous me dites, ce
		miracle imaginaire, mais ie ne pense pas que la vertu de rendre Celidee
		belle comme elle estoit auant qu’elle se fust gastee, ne soit vn effort
		que les Dieux seuls se sont reseruez. Les Bergers &amp; les Bergeres
		ayans témoigné que leur opinion estoit conforme à
		la sienne, luy baillerent le bon-jour, &amp; apres auoir esté
		manger chez Alcidor la fleur des hameaux de Mont-verdun, &amp; auec les
		deux Bergers ses amis, l’vn des principaux ornements de tout le
		Forests, &amp; l’auoir obligé de les accompagner, se mirent
		à faire, en deuisant, le chemin qu’ils auoient fait le matin. Le
		grand bois par lequel ils deuoient passer, n’estoit plus qu’à
		cent pas d’eux, lors qu’ils y virent entrer vn chariot, qui de loin
		leur sembla si doré, &amp; si esclattant, qu’ils aduouërent
		n’en auoir iamais veu de semblable. Il estoit mené, à ce
		qu’ils purent voir, par des Nymphes, qui alloient les vnes à
		pied, &amp; les autres à cheual. Et pource qu’il estoit couuert
		d’vn pauillon qui sembloit estre tout en feu, tant il brilloit au
		Soleil, ils ne pûrent veoir ce qui estois dedans. Leur
		curiosité ne fut pas si petite qu’ils ne [154/155] doublassent
		le pas pour veoir ceste nouueauté: mais comme ils eurent fait
		la moitié du bois, au lieu de veoir les Nymphes &amp; leur
		chariot, ils ouyrent quelqu’vn qui se plaignoit assez prés
		d’eux. Ils s’arresterent aussi-tost, &amp; apres auoir cinq ou six fois
		ouy repeter le mot d’Eranax, sans veoir personne, s’aduancerent entre
		les arbres, &amp; n’osans approcher assez prés pour veoir, au
		moins ils entendirent les plaintes que faisoit celuy qui auoit
		appellé tant de fois Eranax: &amp; comme ils croyoient qu’il ne
		voulut plus parler, il chanta auec la plus belle voix, &amp; sur vn air
		le plus pitoyable du monde, ces paroles passionnees.</p>
	</div>

	<div class="contentci">
		<div class="spacerp"></div>
		<h2>CHANSON</h2>
		<div class="spacerp"></div>

		<p>Il est vray, mon amour extreme,</p>
		<p>Mon respect &amp; ma loyauté,</p>
		<p>Ne touchent point ceste ingrate beauté:</p>
		<p>Rien ne la touche qu’elle mesme.</p>
		<div class="spacerp"></div>
		<p>Pource qu’elle est froide &amp; cruelle,</p>
		<p>Et que rien ne la peut charmer,</p>
		<p>Elle se rit quand on parle d’aymer,</p>
		<p>Et croit que chacun fait comme elle.</p>
		<div class="spacerp"></div>
		<p>Quand ie l’entretiens de ma flame</p>
		<p>Elle m’entend sans s’esmouuoir, [155/156]</p>
		<p>Et sans mentir on diroit à la voir</p>
		<p>Que c’est vn corps qui n’a point d’ame.</p>
		<div class="spacerp"></div>
		<p>Cent fois i’ay tenté son courage,</p>
		<p>Mais ie l’ay vainement tenté:</p>
		<p>Qu’attendons-nous? Faisons sa volonté:</p>
		<p>Cherchons le port dans le naufrage.</p>
		<div class="spacerp"></div>
		<p>Inuentons vn nouueau supplice,</p>
		<p>Soyons à nous-mesmes inhumains,</p>
		<p>Pour nous punir seruons-nous de nos mains:</p>
		<p>Rendons luy ce dernier seruice.</p>
		<div class="spacerp"></div>
		<p>Elle le veut, c’est son enuie</p>
		<p>Que pour nous tesmoigner constans,</p>
		<p>Ayans perdu l’esperance &amp; le temps,</p>
		<p>Nous perdions l’esprit &amp; la vie.</p>
		<div class="spacerp"></div>
	</div>

	<div class="contentl">
		<p>Comme ceste belle voix eut chanté ces vers, elle se
		tût, &amp; apres quelques souspirs qui apprenoient aux Bergers
		combien triste estoit celuy qui venoit de chanter, ils oüyrent que
		parlant à soy-mesme, il disoit ainsi: Heureux Eranax, qui sans
		passion parmy le nombre infiny de celles dont tu troubles tout le
		monde, passe ta vie aussi doucement que font les Dieux, &amp; mesprise
		les Sceptres &amp; les Diadesmes qu’on te presente, pendant que moy
		miserable &amp; disgracié, desire ce que tu me dédaignes,
		&amp; meurs d’amour pour ceste beauté qui ne pouuoit estre
		vaincuë [156/157] que par le prodige de ton insensibilité.
		Eranax, Eranax, où es-tu? Ne te trouueray ie point en ces
		lieux, où les Oracles m’ont asseuré que ie te trouuerois ? Permets
		que ie te voye, &amp; que pouuant rapporter à la
		merueille que i’adore, &amp; que i’idolatre, de quelle sorte tu vis
		dans ces pays estrangers, i’obtienne la liberté de me
		representer deuant elle. Ces paroles finies, celuy qui les disoit se
		leua, &amp; montant à cheual, à ce qu’apperceurent les
		Bergers, se mit à courir au trauers des arbres. Diane &amp;
		Phillis se regardoient l’vne l’autre, &amp; Syluandre &amp; Licidas
		interrogeoient Alcidor, comme s’il eut sceu plus de nouuelles de cette
		aduanture qu’eux: mais le Berger aduoüa qu’il n’en auoit poinz
		ouy parler, &amp; qu’il falloit que depuis peu ces estrangers fussent
		arriuez en Forests. Il faut, dit Syluandre, qu’il y ait de grandes
		fortunes cachees souz les paroles que nous auons oüies. Celuy qui
		vient de s’en aller si vite, doit estre quelque prince amoureux, &amp;
		mesprisé d’vne grande Princesse. Auez vous pas ouy qu’il a
		parlé de sceptres &amp; de diademes? Certes celuy qu’il appelle
		Eranax doit auoir de grandes qualitez, puis qu’il foule aux pieds les
		thrones &amp; les couronnes, &amp; ne fait cas d’vne si rare
		beauté. Diane continuant ce discours: Nous pouuons apprendre
		par là, dit-elle, qu’il n’y a condition, quelque releuee qu’elle
		soit, qui n’ait ses amertumes &amp; ses supplices. Les Reynes &amp; les
		Princes pleurent comme nous pleurons. Ils sont trauersez comme nous le
		sommes, &amp; pour absolus qu’ils soient, leurs passions ne leur
		obeïssent pas mieux qu’à nous qui n’auons iuridiction sur
		personne [157/158] du monde, que sur les enfans qui gardent nos
		troupeaux. Alcidor qui iusques alors n’auoit sceu ce que c’estoit que
		l’amour, monstra combien heureuse estoit la condition de ceux qui
		n’aimoient point, &amp; quelle tranquillité d’esprit auoit vn
		homme qui sçauoit l’art de faire souzmettre ses passions
		à son iugement: Ie suis d’accord de cela auec vous, luy
		respndit Syluandre: Mais qui est celuy de tous les hommes qui ose se
		vanter d’auoir ceste puissance sur soy? S’il n’y auoit q’vne passion
		à combattre, i’aduouë que faisant tous nos efforts pour y
		resister, nous pourrions en esperer la victoire. Mais, Alcidor, nous
		sommes comme ces mauuaises places qui sont commandees de tous costez,
		pendant que nous repoussons l’ennemy en vn endroit, il nous surprend
		par l’autre: &amp; souuent ne nous donne pas le loisir de demander la
		vie. L’amour est, à la verité, vne passion violente,
		&amp; fort à craindre: mais vous ne voyez pas que vous
		obstinant à la vaincre, vous vous laissez emporter aux autres,
		qui sont d’autant plus honteuses, qu’elles ont pour object la partie de
		l’homme la plus brutale &amp; la plus basse. Il faut, il faut
		obeïr à la Nature, &amp; à l’Amour, par consequent,
		que nos Bardes &amp; les Philosophes Massiliens appellent son fils
		aimé: mais il faut le seruir de bonne grace, &amp; croire en
		cela la coustume de ces belles &amp; sages Bergeres, qui nous ont si
		bien appris la perfection d’aimer, qu’au lieu que iusques icy
		ç’a presque tousiours esté vne passion, on peut dire
		qu’en Forests c’est vne tres-recommandable vertu. Vous direz ce qu’il
		vous plaira, Syluandre, luy repartit Alcidor [158/159] mais
		sçachant les troubles &amp; les desplaisirs dont vous autres qui
		aimez auez l’esprit trauersé, ie veux estre sage à vos
		depens, &amp; me destourner du mauuais passage, d’où l’on ne se
		peut retirer sans en porter les marques. O Berger! S’escria Syluandre,
		que tu es à la veille d’vne grande maladie. Et pourquoy dites
		vous cela, luy repartit Alcidor? Pource, luy dit Syluandre, que les
		Medecins tiennent que iamais nous ne courons plus grande fortune
		d’estre bien tost maladea, que lors que nous sommes au dernier
		degré de santé. Ie ne suis pas assez sçauant
		respondit Alcidor, pour contredire les Medecins: mais ie me cognois
		assez pour sentir en moy tout le contraire de cette opinion: de mesme
		ie n’ay pas assez d’esprit, ny assez d’estude pour vouloir disputer
		contre ce grand &amp; fameux esprit de Syluandre: mais i’auray
		tousiuors assez de force sur moy, pour luy faire vn iour aduoüer
		que la philosophie est souuent fausse. Bien, bien, courtois berger, luy
		repliqua Syluandre, le temps, &amp; quelque beauté, qui peut
		estre ne tardera plus gueres à paroistre, me vengeront de vostre
		incredulité. Pendant que Diane estoit attentiue au discours des
		Bergers, Phillis &amp; Licidas parloient ensemble auec tant
		d’affection, qu’ils marchoient extrémement viste, &amp; en
		marchant sembloient auoir oublié le reste de leur compagnie.
		Syluandre voyant que sa maistresse eust bien voulu sçauoir ce
		qu’ils se disoient ainsi en secret, alla les surprendre, &amp; sans
		estre apperceu, ouyt que Phillis respondoit ainsi au Berger. Licidas,
		il est superflu que par tant de serments vous m’asseuriez que iamais
		vostre [159/160] affection ne fut grande comme elle est. I’ay si bonne
		opinion de vous, &amp; le tesmoignage de ma conscience me donne vn tel
		repos d’esprit, que mesme ie ne me puis figurer que vous voulussiez
		penser à vn autre Berger. Cependant ie trouue estrange vostre
		impatience, &amp; ne sçay pourquoy vous voulez precipiter vne
		chose qui ne se peut faire de bonne grace. Vous sçauez qu’on
		nous aduertit dernierement que vostre frere auoit esté veu en
		Germanie, &amp; que bien tost il seroit de retour en cette contree.
		Voudriez vous estre heureux deuant ce cher frere; &amp; croyez vous
		que ie puisse voir le comble de mes contentemens, que ie ne vois
		Astrée en estat de ne rien plaindre, ny de rien desirer?
		Syluandre n’a pas point presser Diane de son mariage. Il est content
		d’auoir la parole &amp; la foy de sa Bergere. &amp; ie gaige qu’il
		s’estimera tousiours tres heureux, comme il est, pourueu que le fils du
		grand Druïde. Ou quelque autre, ne luy oste point l’esperance de
		voir Diane en liberté. Phillis, luy respondit Licidas, ie ne
		contreuiendray iamais à ce que vous aurez agreable. Ie
		sçauray mieux sousmettre mes volontez aux vostres, que ie n’ay
		sceu resister à la ialousie. Ie vous parle de nostre mariage,
		comme d’vne chose sans laquelle ie ne m’estimeray iamais parfaitement
		heureux: mais puis que vous auez des considerations pour le differer,
		sans esplucher si elles sont bonne ou mauuaises, ie veux ce qu’il vous
		plaist, &amp; iure de ne vous en parler plus, qu’Astree &amp; Diane
		contentes, vous conuieront à les imiter. [160/161] Syluandre
		voulant estre de la partie; Dieu vueille, Licidas, dit-il, en luy
		frappant sur l’espaule, que ce soit bien-tost: mais que ce soit aussi
		bien au bon-heur de Syluandre, qu’à celui des autres. Licidas
		tournant la teste, &amp; Phillis repoussant le Berger en luy mettant la
		main contre le sein: Allez, dit-elle importun &amp; mal-aduisé
		Berger, vous estes bien hardy de venir mettre vostre nez aux affaires
		d’autruy. Vrayement vous estes fort plaisant d’espier ceux qui ne
		pensent pas à vous. Mais ie me doute bien pourquoy il a faict
		ceste indiscretion, dit-elle, s’adressant à Licidas, Alcidor,
		auec lequel il a tant disputé, l’a infailliblement mis au bout
		de ses finesses: &amp; luy qui est artificieux, ne sçachant
		plus que luy respondre, a pris pour pretexte de rompre le discours,
		celuy de venir entendre ce que nous disions. Vrayement Syluandre, vous
		auez bonne grace, nous ne sommes pas cause que vous estes ignorant,
		&amp; d’ailleurs, si vous estes demeuré court, vous deuez
		retourner à l’escole des Massiliens, plustost que de venir nous
		escouter: car vous pouuez bien penser que nous ne traitons pas de vos
		matieres. Bergere, Bergere, luy respondit Syluandre en riant, vous
		direz ce qu’il vous plaira: mais ie suis en possession de vous faire
		la guerre. Ie ne veux point perdre mes priuileges: c’est à vous
		à penser comme vous deuez vous en deffendre. Phillis se mit
		à rire, &amp; courut apres luy, iusqu’auprés de Diane,
		&amp; comme elle luy eust pris la main: Bergere, luy dit-elle, ie me
		doute que c’est par vostre conseil que Syluandre a fait le curieux
		indiscret: si ie le sçauois tres-asseurément,
		souuenez-vous [161/162] que ie vous en ferois repentir. Mon troisiesme
		seruiteur, repartit Diane en riant, vous auez tort de menacer vostre
		maistresse. Si i’estois encore à donner mon iugement de vous, ie
		vous ferois bien sentir comme ie sçay chastier telles
		outrecuidances: Allez si loin de moy, que ie ne vous renuoye iamais.
		La Bergere en parlant ainsi ne pouuoit se garder de rire, &amp; voyant
		que Phillis faisoit la faschee, elle se ietta à son col, &amp;
		furent long-temps à se baiser l’vne l’autre. Licidas voulant
		continuer le jeu: Bergeres, leur dit-il, au lieu de perdre vos
		baisers, comme vous faites, il vaudroit bien mieux que vous les
		donnassiez à interest. Syluandre en prendroit la moitié,
		&amp; moi l’autre, &amp; vous seriez tres-asseurees que nous ne vous
		ferions iamais banqueroutte. Voila qui est bien plaisant, respondit
		Phillis, les Bergers sont si fous, qu’ils pensent que nous auons plus
		de plaisir à les baiser, qu’à baiser nos semblables:
		Ostez-vous cette erreur de l’esprit: i’ayme mieux mille fois vn baiser
		de Diane, qu’vn cent du plus beau Berger du monde. La coustume ou
		l’ignorance vous fait parler ainsi, luy respondit Syluandre, pource que
		vous auez accoustumé de baiser des Bergeres, &amp; ne voulez pas
		permettre que des Bergers vous baisent. Vous faites ce mauuais iugement: Mais
		trouuez bon que Licidas vous baise la bouche aussi souuent qu’il
		fait vostre main, ou vostre robbe, &amp; vous aduoüerez bien tost
		que vous auez vescu en erreur. Diane sousriant de ces paroles, dit
		à Syluandre, que la proposition qu’il faisoit à sa
		compagne estoit desraisonnable, pource qu’il luy con-[162/163]seilloit
		de quitter ses habitudes, pour se hazarder à des façons
		nouuelles &amp; incognuës, &amp; abandonner vn bien acquis, pour
		en chercher auec beaucoup de peine, vn qui n’estoit pas asseuré.
		Alcidor voulut interrompre ce discours, pour faire remarquer à
		sa compagnie des personnes qu’il voyoit assez loin de luy: mais
		Syluandre luy prenant la main: Aduoüez, dit-il, Berger, que quand
		vostre condition n’auroit autre deffaut que celuy d’estre souuent sans
		party, &amp; au lieu d’entretenir vne belle fille, auoir le nez au vent
		pour prendre garde à ceux qui vont &amp; viennent, elle est
		extremement mesprisable, &amp; ne merite pas d’estre defendüe
		obstinément comme vous la defendez. Les Bergeres rirent de la
		subtilité dont Syluandre auoit mis le vent au visage du Berger
		sans amour, &amp; ne luy donnerent pas le loisir de respondre. Elles
		s’aduancerent au grand pas, pour aller au deuant de la trouppe qui
		sembloit venir droict à elles: &amp; les ioignirent vn peu au
		dessus du Carrefour de Mercure. Elles se trouuerent auec leurs
		meilleures amies, c’estoit Celidee, triste comme de coustume, Daphnis
		la belle &amp; charmante Bergere, la genereuse Amerine, &amp; cinq ou
		six autres Bergeres des hameaux prochains. Ie trouue fort estrange, mon
		ancienne amie, dit Daphnis à Diane, qu’ayant pris la peine de
		vous venir chercher si loin, vous ne me donnez pas presque le loisir de
		vous veoir: Faut il que vous ayez rien de secret pour Daphnis, qui,
		iusques à présent, auoit creu estre vne autre vous-mesme.
		Ma bonne amie, luy respondit Diane, vous sçauez comme [163/164]
		nous auons vescu iusqu’icy, &amp; ie serois la plus ingratte du monde,
		si en la moindre chose qui soit, ie voulois violer les loix de nostre
		eternelle amitié: Mais puisque vous estes vne autre moy-mesme,
		comment auois-je pû quitter si longtemps ceste belle Dame toute
		seule (elle luy monstroit Amerine en parlant ainsi) si ie ne vous auois
		laissee pour luy tenir compagnie, afin que ie puisse dire pour ma
		satisfaction qu’elle n’a point esté sans Diane. Ceste repartie
		plust si fort à toute la compagnie, &amp; particulierement
		à Daphnis, qu’embrassant Diane; Il faut aduoüer, luy
		dit-elle, que vous estes incomparable en toutes choses. Alcidor qui ne
		cognoissoit pas Amerine &amp; Daphnis, pria Syluandre de le leur
		presenter. Ce Berger luy obeyt auec sa gentillesse ordinaire, &amp;
		pour le faire plus particulierement remarquer, dit à Amerine,
		que c’estoit son heritier. Comment l’entendez-vous, luy repartit
		Amerine? Comme ie le dois entendre, Madame, repliqua le Berger, pource
		qu’auant que i’eusse eu l’honneur d’estre esclairé par les beaux
		yeux de Diane, qui sont plustost des Soleils que des yeux, i’auois
		vescu dans vne opinion si contraire, &amp; auec vne humeur si
		differente de celle que i’ay maintenant, que i’estois ennemy de
		l’amour, &amp; de la beauté, autant qu’à cét heure
		i’en suis admirateur. Alcidor, Madame, fait ce que i’ay fait, &amp; si
		ie ne suis vn tres-mauuais Deuin, croy que bien-tost il fera ce que ie
		fais. Daphnis alors considerant la bonne mine, &amp; l’humeur
		d’Alcidor, voulut ou par curiosité, ou par quelque naissance
		d’vne affection qui [164/165] n’auoit point encore paru, essayer si ce
		ne seroit point elle qui pourroit accomplir la prophetie de Syluandre.
		Elle tourna les yeux: mais les yeux de conqueste sur le Berger
		insensible, &amp; ne laissant appas, ny attrait qu’elle ne mit en
		bataille pour en venir à bout, luy donna de grands assauts. Au
		commencement le Berger ne cognut point la difference qu’il y auoit
		entre les yeux de Daphnis &amp; les autres: mais l’Amour estant sur le
		point de se vanger de son impieté, ouurit les siens, &amp; luy
		iettant en l’esprit certaines pensees, qu’il deuoit appeller des
		tentations contre son salut, l’obligea d’aduoüer en soy-mesme que
		Daphnis estoit la plus belle de la compagnie. On changea diuerses fois
		de discours: Mais Alcidor ne changeant ny d’objets, ny de pensee, prit
		si peu de garde aux choses dont on parloit, que quand ce fut à
		luy de respondre, il ne sçauoit de quoy il estoit question. Ce
		premier transport ne fut remarqué que de Daphnis, pource
		qu’ayant fait dessein sur luy, elle y auoit tousiours l’œil, comme sur
		vne proye qu’elle ne vouloit pas laisser eschapper. Elle l’auoit
		rencontré plusieurs fois attaché sur son visage, &amp;
		s’estoit apperceuë que combattant contre soy-mesme, il faisoit des
		actions qui monstroient que sa volonté &amp; son entendement,
		auoient bien de la peine à s’accorder. Durant ceste petite
		guerre ciuile, les Bergeres, pour obeyr à Amerine, au lieu de
		retourner chacune chez elle, furent de compagnie au logis de Licidas,
		veoir le Cheualier malade. Il estoit leué lors qu’elles y
		arriuerent, bien que sa blessure ne [165/166] fust pas encore guerie,
		&amp; auoit auec luy Phocion &amp; vn Cheualier de la Nymphe Amasis,
		qui l’estoit venu visiter de sa part. Syluandre ayant esté
		recognu du Cheualier, en receut des honneurs incroyables, &amp; se veid
		obligé, pour y respondre, d’espuiser toute sa ciuilité.
		Il s’informa de la santé des Princes &amp; des Cheualiers, &amp;
		apprit que dans peu de iours, les Mires faisoient esperer leur entiere
		guerison. Le Soleil estoit des-ja couché, &amp; la nuict
		commençoit à se faire paroistre, lors que les compliments
		qu’Amerine &amp; Lidias firent aux Nymphes, &amp; aux Princes en la
		personne du Cheualier qu’ils auoient enuoyé, furent acheuez. Il
		print congé de la compagnie, &amp; s’en retourna au galop
		à Marcilly. Cependant Diane &amp; Phillis, se trouant lasses,
		laisserent Amerine auec Lidia &amp; Phocion, &amp; emmenant Daphnis
		&amp; les trois Bergers de leur compagnie auec elles, furent souper
		ensemble. Alcidor fut le seul auquel le chemin, contre la coustume,
		auoit osté l’appetit. Tant que les autres mangerent, il ne fit
		que regarder Daphnis, &amp; tesmoignoit estre si passionné,
		qu’il y auoit sujet de croire qu’il ioüoit ce personnage
		exprés pour ne faire point mentir Syluandre. Cela n’estoit pas
		toutesfois: mais l’amour se monstrant à ce coup-là Dieu,
		prit toute sa croissance en vn moment pour luy, &amp; se rendit en
		naissant aussi grand, qu’il fut tant que cescut le Berger. Syluandre
		qui ne pouuoit penser qu’Alcidor luy eust si diligemment obey, ne
		sçauoit d’où tirer la cause de son dégoust &amp;
		de son silence. A la fin toutesfois soupçonnant quelque [166/167] chose: I’ay
		peur, dit-il, Alcidor, que l’vn de nous deux ne
		soit bien-tost menteur. Qu’auons-nous dit Syluandre, respondit le
		Berger, qui nous doiue donner à l’vn ou à l’autre le nom
		de menteur? Il est trop tard pour vous en faire souuenir, luy repliqua
		Syluandre, demain ie le vous diray: Aussi bien ie voy que sans
		importuner ces Bergeres qui commencent à baailler, nous ne
		pouuons demeurer d’auantage auec elles. En disant cela, il se leua auec
		Licidas, &amp; Alcidor ne le suiuant qu’a force, donna le bon-soir aux
		trois Bergeres ensemble, &amp; voulant cacher son amour sous la
		ciuilité, fit vn compliment à Daphnis, qui fit croire
		à toute la compagnie que Syluandre auoit prophetisé.
		Alcidor suiuit les Bergers iusqu’à la cabanne de Licidas, &amp;
		tout son cousin qu’il estoit, l’ayant refusé lors qu’il luy
		offrit vne chambre, s’en alla auec Syluandre jusqu’en la sienne. Aussi
		tost que le Berger eut fait ouurir sa porte aux enfans qui luy
		seruoient à garder son trouppeau, il pria Alcidor d’entrer:
		mais le Berger l’ayant supplié de le laisser prendre l’air
		encore vn quart d’heure, le quitta, &amp; fut au petit pas se promener
		derriere vne haye fort longue &amp; fort verte qui fermoit le iardin de
		Syluandre. Sans doute, dit-il en soy-mesme, ce Berger n’a tant
		parlé de sa valeur que pour nous donner subjet d’admirer
		d’auantage la force de la beauté qui l’a si facilement vaincu.
		Si verray-je ce qu’il deuiendra, &amp; si ie puis ouïray ce que sa
		passion auec cette resolution, &amp; l’obscurité empeschant
		qu’il ne pûst estre descouuert, alla où [167/168] il
		pensoit que fust Alcidor. Il marchoit si bellement qu’Alcidor auoit eu
		loisir de refuser, &amp; se persecuter de diuerses pensees auant qu’il
		fust à luy. A la fin oyant souspirer, il s’arresta, &amp;
		demeurant appuyé contre vn arbre de sa haye, ouyt qu’Alcidor dit
		ces paroles: Mais, paure Berger! À quoy peuuent seruir ces
		remonstrances, &amp; quel soulagement attends-tu de ces considerations? Tu n’es
		plus au port, pour consulter si tu te dois hazarder ou non.
		Le vent t’emporte, &amp; des-ja dans la mer où tu es, tu ne vois
		ny fonds, ny riue. Abandonne toy donc courageusement à la
		Fortune, &amp; te figure que quand il te faudra perir en ce voyage, tu
		ne sçaurois auoir vne plus glorieuse fin. Daphnis est si belle,
		que c’est vne des plus grandes offences que tu sçaurois faire
		contre le merite de ta seruitude, que de deliberer seulement. Va
		à ceste entreprise comme à la pierre de touche qui doit
		apprendre ce que tu vaux: ne combats point contre ton bon-heur:
		attends vne recompense proportionnee à ta fidelité, &amp;
		quand tu n’en aurois point à esperer de ta Bergere, recueille en
		vne sans comparaison de l’honneur qui t’arriue de l’aymer. Alcidor se
		teut ayant ainsi parlé, &amp; apres auoir esté quelque
		temps sans rien dire, haussant la voix: Or sus, dit-il, s’en est
		faict, ie suis à Daphnis, &amp; veux mourir sien. Il s’arresta
		tout court ayant pris ceste resolution, &amp; se leuant passa deuant
		Syluandre sans le veoir, &amp; s’en retourna en chantant ces vers. [168/169]</p>
	</div>

	<div class="contentci">
		<div class="spacerp"></div>
		<h2>SONNET</h2>
		<div class="spacerp"></div>

		<p>Il le faut aduoüer, elle est incomparable.</p>
		<p>Sa beauté sans pareille est son moindre ornement,</p>
		<p>Et quiconque a l’esprit de iuger sainement,</p>
		<p>Ne s’y peut arrester sans la croire adorable.</p>
		<div class="spacerp"></div>
		<p>Possible aux vœux d’amour est elle inexorable?</p>
		<p>Possible ses captifs esperent vainement,</p>
		<p>Et possible qu’vn Dieu seroit sans iugement,</p>
		<p>S’il s’attendoit vn iour la rendre fauorable?</p>
		<div class="spacerp"></div>
		<p>Mais qu’importe cela, qu’en veux-ie preiuger?</p>
		<p>Que sa cruelle humour se mocque d’obliger</p>
		<p>Vn cœur qui sans relasche, est tourmenté pour elle.</p>
		<div class="spacerp"></div>
		<p>A la bonne heure, Amour, pour ta gloire, &amp; pour moy.</p>
		<p>Que Daphnis à son choix, soit humaine ou cruelle:</p>
		<p>L’honneur de la seruir est l’objet de ma foy.</p>
		<div class="spacerp"></div>
	</div>

	<div class="contentl">
		<p>Syluandre par ces vers ne doutant ny du mal, ny de la cause, se
		retira par vne bresche qui estoit à la haye de son iardin, &amp;
		fut chez luy, auant qu’Alcidor eust trouué sa cabanne. Il ne
		voulut [169/170] luy faire semblant de chose quelconque: mais sortant
		comme pour l’aller chercher, dit le rencontrant, qu’ennuyé de le
		veoir si tard dehors, il venoit l’aduertir qu’il estoit temps de se
		coucher. Courtois Berger, luy respondit Alcidor, ie suis fasché
		de ne vous auoir pû tenir meilleure compagnie, &amp; d’auoir
		adiousté à mon indiscretion, l’incommodité que ie
		vous donne en troublant vostre repos. Mais il s’arresta à ce
		mot, &amp; rougissant en soy-mesme de parler de sa maladie apres auoir
		vanté si aduantageusement sa santé, n’osa iamais dire ce
		qu’il auoit enuie de dire. Syluandre eust bien voulu le presser,
		toutesfois il ne le fit pas, de peur de le desobliger, &amp; se
		contenta de l’asseurer, que s’il estoit en peine, il pouuoit se seruir
		de luy plus librement que de persone du monde. Laissons, s’il vous
		plaist, passer cette nuict, luy respondit Alcidor, &amp; si vous auez
		de la compassion pour les afflictions de vos amis, j’espere que ma
		fortune vous sera plustost souspirer que rire. Ces Bergers ayans
		continué leur entretien jusqu’au leuer de la Lune, qui estoit en
		son dernier quartier, se mirent au lict: mais Alcidor ne s’y mettant
		que pour ne pas incommoder Syluandre, y demeura trois ou quatre heures
		sur des espines, qui ne luy donnerent ny repos, ny patience. Il se
		tournoit tantost sur vn costé, &amp; tantost sur l’autre, &amp;
		tousiours se tournant sur ses nouuelles blessures, en souffroit
		d’extrêmes douleurs. Il se leua aussi-tost que le iour, &amp;
		s’habillat sans bruit, laissa Syluandre endormy, pource qu’estant
		demeuré presque toute la nuict attentif aux souspirs &amp; aux
		paroles du Beger, il ne faisoit que com-[170/171]mencer son premier
		somme quand l’autre se leua. Il passa dans vne chambre qui estoit
		à costé de celle où il auoit couché, &amp;
		y voyant vne porte par laquelle on entroit au jardin, l’ouurit, &amp;
		à grands pas se mit à se pourmener au long des allees.
		Comme il eut faict cinq ou six tours, ne trouuant pas les allees assez
		longues pour luy, l’impatience le prit. Il sort à la campagne
		par la breche, dont Syluandre s’estoit seruy le soir pour entrer chez
		luy: &amp; sans sçauoir où il alloit, chemina tant qu’il
		se veid dans le grand bois, qui du Carrefour de Mercure alloit presque
		iusqu’à la riuiere de Lignon, du costé de Montverdun.
		Syluandre cependant s’estant esueillé assez tard, &amp; ne
		trouuant plus Alcidor, deuina aussi-tost le sujet de son depart. Il
		s’habilla donc, &amp; attendant que l’heure fust venuë à
		laquelle Diane auoit accoustumé de quitter le lict, fut plus
		d’vne heure &amp; demie à le chercher. Il ne pùt le
		rencontrer. Aussi ne le cherchoit-il pas où il s’estoit
		retiré: A la fin il se resolut de cesser sa queste, &amp; aller
		droit à la cabanne de sa Bergere. Elle estoit habillee, &amp;
		pendant que ces deux hostesses acheuoient de se coiffer, les
		entretenoit des peines que l’amour de Phillandre leur auoit donnees.
		Syluandre entra lors que Daphnis luy vouloit respondre, &amp;
		salüant les trois Bergeres, se mit à leur dire le
		diuertissement qu’il auoit eu toute la nuict. Il n’est pas possibile,
		Berger, luy dit Diane. Mon Dieu, Alcidor seroit-il si bien amoureux de
		Daphnis que vous le dites? Ma belle maistresse, luy respondit le
		Berger, ce que ie vous dis est si vray, que vous n’ouïstes iamais
		paroles pleines d’amour [171/172]
		comme sont celles dont il s’est resolu à seruir Daphnis. Il fit
		vn Sonnet sur le champ, que ie voudrois auoir retenu: outre qu’il est
		bien fait, il exprime si bien sa fidelité, &amp; le dessein
		qu’il a de seruir cette belle Bergere, quand elle seroit infiniement
		cruelle, qu’à mon goust ie n’ay rien veu de mieux. Daphnis qui
		auoit contribué ce qu’elle auoit pû pour faire naistre
		cét amour, sembla en rougissant se repentir de s’estre attiree
		sur les bras vne si grande charge. Elle escouta toutesfois Syluandre
		auec vne grande froideur, &amp; ne voulant point qu’Alcidor luy parlast
		de son affection, pria les Bergeres de la garder, si bien qu’elle
		pûst tousiours prevoir les occasions que le Berger prendroit pour
		luy parler, &amp; ne fut point reduitte à la necessité de
		la desobliger par vne fascheuse response. Licidas arrivant sur ceste
		entrefaitte, fit changer de discours. Il y rentra toutesfois en mesme
		temps, pource que ne trouuant point son cousin auec Silvandre, il
		s’informa de ce qui luy estoit arrivé.</p>

		<p>Phillis luy conta toute sa fortune, que Licidas ne voulut pas croire au
		commencement: mais les sermens de Syluandre l’en ayant trop
		asseuré pour en douter, il se tourna vers Daphnis, &amp; la
		considerant comme la Maistresse d’Alcidor: Belle Bergere luy dit il,
		ne soyez au moins pas plus mauuaise que vos amies. Alcidor a des
		qualitez que ie ne voy presque qu’en Syluandre, depuis que nous auons
		perdu Celadon. Il est mon parent, comme estant fils d’Arcas, &amp;
		celuy de Diane, pource que Bauchis sa mere est germaine de la sage
		Bellinde. Ie ne doute point, Licidas, [172/173] respondit Daphnis, que
		vostre parent ne merite beaucoup: mais afin que nous vivions comme de
		coustume, &amp; que ie ne sois point obligee de retourner à
		Feuran, ie vous coniure par Phillis, de conseiller Alcidor qu’il ne me
		parle point de sa passion imaginaire. Car le mesme iour qu’il me l’aura
		dite, le mesme iour ie quitte les bords de Lignon, &amp; n’y reuiendray
		de ma vie. Veritablement, mon ancienne amie, dit Diane, vous estes trop
		scrupuleuse. Pourquoy voulez vous que l’innocent souffre pour le
		coupable, &amp; que moy qui ne vous auray rien fait, vous perde, &amp;
		paye pour Alcidor qui vous aura déplu? Si en cette resolution
		il n’y a de l’iniustice, il ne faut point penser qu’il y en ait en
		violence du monde. Daphnis ayant iuré qu’elle ne se
		dédiroit point, &amp; Calidon estant de hazard arrivé au
		commencement de cette dispute, se figura qu’il seruiroit
		extrêmement Alcidor, s’il l’aduertissoit de la volonté de
		Daphnis. Il quitta la compagnie si à propos, que personne ne
		pût se douter de ce qu’il vouloit faire; &amp; trauersant le
		grand pré, ne s’arresta point qu’il ne fust au carrefour de
		Mercure. Là ne sçachant quel chemin choisir, il veit
		venir de loin vn Berger: &amp; croyant qu’il pourroit apprendre de luy
		des nouuelles d’Alcidor, fut tout estonné que c’estoit
		luy-mesme. Il luy donna le bon-iour, &amp; s’informa de ce qu’il auoit
		fait, depuis qu’ils se separerent en sortant de Marcilly, le iour que
		Dorinde y entra.  Alcidor qui auoit l’esprit plein d’autres
		pensees que de celles des affaires de sa maison:</p>

		<p>Calidon, luy dit-il, i’ay perdu la memoire de ce que tu me demande,
		&amp; [173/174] suis dans d’autres choses plus importantes à mon
		repos, qui m’occupent tellement, que ie n’ay pas la liberté de
		penser au reste. Alcidor, Alcidor, luy dit Calidon, elles sont
		peut-estre plus funestes qu’importantes à vostre repos. Ie ne
		suis pas si fort ignorant de l’amour que vous auez pour Daphnis, que ie
		ne sçache fort bien auec quel sentiment elle en receura la
		declaration que vous luy en voulez faire. Moy, Calidon? repart
		Alcidor, vous me prenez pour vn autre, ie n’ay rien à dire
		à Daphnis: il est bien vray que sa beauté &amp; sa vertu
		ont de grands charmes, &amp; font fort puissantes sur mon esprit: mais
		que pour cela ie vueille luy faire das manifestes; c’est Berger, en
		quoi vous, &amp; quiconque vous l’a dit, estes fort abusez. Vous vous
		mettez en colere, Alcidor, luy respondit Calidon; il me semble
		toutesfois que vous deuriez receuoir de bonne part ce que ie vous dis,
		pource qu’il vous importe plus que vous ne pensez. Alcidor r’entrant un
		peu en soy-mesme: Berger, repliqua-t’il, i’ay suiet de me fascher de
		me voir tenir sur le tapis. Syluandre se seroit bien passé de
		tenir ces langages de moy. Vous auez tort de parler ainsi de Syluandre,
		il n’a dit chose du monde, mais Daphnis elle-mesme. Comme ie suis
		arrivé auec Thamire &amp; Celidee où elle estoit, elle
		parloit à Licidas, &amp; si ie ne me trompe, voicy les propres
		mots qu’elle luy disoit: Ie ne doute point, Licidas, que vostre parent
		ne merite beaucoup: mais afin que nous viuions comme de coustume,
		&amp; que ie ne sois point obligee de retourner à Furan; ie
		vous coniure par Phillis de conseiller Alcidor, qu’il ne me parle point
		de sa [174/175] passion imaginaire: car le mesme iour qu’il me l’aura
		dite, le mesme iour ie quitte les bord de Lignon, &amp; n’y reuiendray
		de ma vie. Cette protestation a estonné les Bergers &amp; les
		Bergeres, continua Calidon. Diane, Phillis, &amp; Syluandre
		particulierement, luy ont long temps parlé pour luy faire
		changer d’avis: mais comme i’ay veu qu’ils ne gaignoient rien,
		insensiblement ie les ay quittez, &amp; suis venu exprés vous
		chercher pour vous en aduertir. Alcidor croisant les bras, &amp; leuant
		les yeux en haut: Chetif Alcidor, s’escria-t’il, que la fortune est
		preparee à te faire souffrir! Ayant ainsi parlé, il se
		teut, &amp; les larmes luy tombans des yeux: Quoy, Daphnis! auant
		mesmes que vous sçachiez si ie vous aime, vous me tesmoignez que
		mon amour vous desplaist! Il se teut encore ayant dit cela, &amp;
		resuant plus qu’il n’auoit encore fait, il se ietta à genoux,
		&amp; comme si Daphnis eust esté deuant luy:</p>

		<p>Belle Bergere, dit-il, iamais ie ne seray si mal-heureux de vous
		déplaire par mes paroles, ny par mes actions. On vous a dit que
		ie vous aimois: mais i’ay cette consolation que celuy qui vous en a
		parlé ne me l’a iamais ouy dire. Ie suis innocent du crime qu’il
		a commis, en vous contant ses songes &amp; ses soupçons. C’est
		maintenant que par vn grand effort ie dois conseruer ma conscience
		&amp; mon amour en leur pureté. Si j’estois d’auantage en ces
		lieux, la crainte que vous auriez que ie vous importunasse de mon
		amour, estant vn effect de ma volonté, me seroit vn crime
		irremissible: Ie l’euiteray donc au peril de ma vie, &amp; ne vous
		donneray iamais suiet d’apprehender ma rencontre [175/176].</p>

		<p>Adieu donc, belle Daphnis, ie vous iure par vostre vertu, qui est la
		quatriesme Diuinité que i’adore, que iamais ie ne me presenteray
		deuant vous, que vostre exprés commandement ne m’en donne la
		permission. Comme il eut ainsi parlé, il se baissa pour baiser
		la terre, &amp; moüillant l’herbe de ses pleurs pensa y laisser la
		vie, tant fut violent l’effort qu’il se fit en cette resolution. Il se
		releua toutesfois, &amp; ayant coniuré Calidon de le laisser,
		s’il luy vouloit du bien, r’entra dans le grand bois: &amp; fut depuis
		si long temps sans estre veu, que Daphnis elle mesme le pleura comme
		mort. Calidon, au lieu de cognoistre son imprudence, y en adjousta
		encore vne: pource qu’ayant rejoint la compagnie qu’il auoit laissee,
		il fut si estourdy, que sans sçauoir ce qu’il falloit faire,
		conta mot pour mot les choses qu’auoit faites &amp; dites
		l’infortuné Alcidor. Daphnis eust voulu auoir le coeur du Berger
		entre ses mains pour le menager, &amp; cependant se tesmoignant
		constante en vne affaire où il y alloit tant du sien, fit rompre
		ce discours par Diane, si bien qu’on n’en veit point la cause.
		Syluandre cependant desesperé de cét accident, &amp;
		Licidas plus en colere qu’il n’auoit esté de sa vie, auoient
		toutes les enuies du monde de quereller ce ieune homme. Ils
		respecterent son Oncle, &amp; de peur de l’affliger, aimerent mieux le
		laisser là, que de luy dire chose qui eust pû luy
		desplaire. Phillis fut celle qui ne peut se taire: elle le regarda de
		trauers, &amp; luy descouurant le peu d’estime qu’elle faisoit de luy:
		Ie ne m’estonne pas Berger, luy dit-elle, si Celidee a mieux
		aimé se perdre le visage, comme elle a fait que [176/177]
		d’oüir vos extrauagans discours, &amp; souffrir vos ridicules
		naïuetez. Ie trouue qu’elle a esté encor trop patiente. Si
		Dieu m’auoit tant punie que i’eusse quelque chose à demesler
		auec vn Berger fait comme vous, i’aymerois mieux me creuer les yeux,
		que d’estre contrainte de le veoir. I’aduouë que si vous continuez
		vous serez en grande reputation. Vostre apprentissage, &amp; vostre
		chef-d’oeuure sont si semblables, que l’on vous reserue dés-ja
		le nom du plus habille impertinent du monde. La Bergere ne se vangeoit
		pas seulement du desplaisir qu’il auoit fait à Daphnis: mais
		aussi de celuy qu’il faisoit à sa chere Astree en la recherchant
		en mariage. Le Berger tout en feu vouloit faire quelque nouuelle
		sottise: mais Thamire plus honteux que luy, voyant la faute qu’il
		auoit faite: Taisez-vous ie vous prie, Calidon, luy-dit-il, &amp;
		n’adioustez point à la faute que vous ne pouuez reparer, celle
		qui n’est pas encore acheuee. Calidon ne pût toutesfois se
		contraindre si bien qu’il ne murmurast long-temps, &amp; ne dist
		quelques iniures entre ses dents, non seulement à Phillis, mais
		au reste de la compagnie. Apres qu’il se fut esloigné des
		Bergeres, il cognut combien impudemment il auoit pris de soy-mesme vne
		commission qu’il deuoit refuser, si elle luy  eust esté
		presentee: Toutesfois ayant ceste excuse des estourdis, qui est qu’en
		faisant les plus grandes indiscretions ils pensent bien faire, il s’en
		satisfit: &amp; pourueu qu’il pûst posseder Astrée, creut
		que sa fortune estoit la meilleure du monde. Diane de son costé
		n’estoit pas peu en peine, pource que s’estant retiree en [177/178] sa
		cabane auec Daphnis &amp; Phillis, elle ne sçauoit que dire pour
		remettre son ancienne amie. Falloit il, disoit Daphnis, que sans
		manquer au moindre des scrupules que i’ay voulu garder, mesme parmy les
		actions indifferentes, ie receusse vn si sanglant desplaisir que celuy
		que m’a faict Calidon? Ie feray desormais l’entretien de toutes les
		compagnies, &amp; chacun me proposant pour exemple, m’alleguera, comme
		si ie me donnois beaucoup de peine à faire parler de moy.
		Syluandre vint tout à propos pour opposer ses raisons à
		celles de Daphnis, &amp;, pour contenter sa Maistresse, sceut tourner
		de tant de façons l’esprit de ceste Bergere irritee, qu’elle
		confessa que le Berger l’auoit vaincuë: Mais pour cela qu’elle
		n’estoit point persuadee. Diane luy dit, pour la disposer à ne
		s’en point retourner, Qu’elle pouuoit viure en son hameau si
		secrettement qu’elle voudroit, &amp; que Phillis &amp; elle se
		retireroient de la compagnie des Bergeres qu’elles auoient
		accoustumé de veoir, afin d’estre seules aupres d’elle. Daphnis
		à ce coup surmontee par l’amitié des deux Bergeres
		consentit à tout ce qu’elles voulurent, à condition que
		de huict ou de dix nuits, elles ne se laisseroient veoir qu’à
		leurs Bergers, &amp; quelquefois à Amerine. Cela fut faict,
		comme il auoit esté promis. Diane &amp; Phillis demeurerent auec
		Daphnis: &amp; n’allans au proumenoir qu’aux heures qu’elles estoient
		asseurees de n’y rencontrer personne, accomplirent leur voeu, sans
		auoir autre diuertissement que celuy qu’elles recevoient de l’excellent
		esprit de Syluandre, &amp; de la belle humeur de Licidas. Le terme
		expiroit, lorsque les Herauts [177/178]</p>

		<div class="spacerp"></div>

		<p>
		Le terme expiroit, lors que les Herauts [178/179] de la Nymphe vinrent
		faire vn commandement general par tous les hameaux, que l’on eust
		à faire les sacrifices d’action de graces à Teutates,
		&amp; des feux de ioye pour la victoire &amp; la paix. Vn Cheualier les
		suiuit, qui auec cinq ou six Solduriers choisis pour accompagner Lydias
		&amp; Amerine, alla chez Phocion le prier de la part d’Amasis &amp; du
		grand Druïde de faire assembler tous les Bergers, &amp; toutes les
		Bergeres de Lignon, &amp; les conduire à Marcilly, pour se
		trouuer aux resioüissances ausquelles la Nymphe les auoit des-ja
		fait convier par Syluandre. Phocion promit d’executer ceste commission,
		&amp; dés le lendemain se mettre en chemin pour estre de bonne
		heure à la ville. Amerine &amp; Lydias qui n’auoit plus de reste
		de sa blessure qu’vne grande debilitation de cerveau, se mirent dans vn
		chariot, &amp; dés le soir mesme ayant sceu que les Bergers
		&amp; les Bergeres vouloient aller ensemble à pied, allerent si
		viste, qu’à Soleil couchant ils arriuerent à Marcilly.
		Clindor les receut à la porte, &amp; les preparant aux grandes
		carresses que l’vn &amp; l’autre deuoient receuoir de toute la grande
		Court des Nymphes, les asseura qu’il y auoit long-temps qu’ils estoient
		attendus. Il les conduisit iusqu’au Chasteau, &amp; pour les faire
		receuoir auec honneur, enuoya querir son fils, &amp; luy commanda
		d’aller aduertir Amasis de la venuë de ces deux nouueaux hostes.
		Leontidas obeyt à son pere, &amp; sceut si bien prendre son
		temps, qu’il trouua Amasis, Clidamant &amp; Galathee ensemble. Ces
		nouuelles les resioüirent esgallement, &amp; le  Prince par
		un excés de courtoisie qui ne pût estre [179/180]
		desapprouuee, n’obseruant pas ceste coustume des Princes de n’aller
		iamais au deuant de ceux qui ne leur sont pas esgaux, voulut luy-mesme
		les aller receuoir au bas du grand degré. Ses gardes se mirent
		en haye, pour rendre ceste venuë plus fameuse, &amp; le chariot du
		Cheualier estant entré dans la cour du Chasteau, ils n’eurent
		presque autre loisir que celuy de descendre, deuant que Clidamant fut
		à eux. Lidias ayant sceu sa qualité, mit vn genoüil
		en terre, pour luy demander pardon de la peine qu’il luy donnoit. Mais
		Clidamant le tenant entre ses bras, luy dit tant d’auantageuses
		paroles, que iamais seruices faits aux Roys, ne furent si royalement
		recompensez, comme les siens. Il le quitta pour aller saluër
		Amerine, qui sçachant de quelle façon il falloit viure
		auec vn grand Prince, ne fit ny trop, ny trop peu. Madame, luy dit
		Clidamant, la compagnie qui faict l’honneur à la Nymphe, &amp;
		à ses enfans, de rendre sa Cour sans esgale, a iusqu’icy
		aduoüé qu’elle n’estoit point accomplie, puisque ny vous,
		ny ce Cheualier en estiez esloignez: Venez donc, Madame, donner la
		perfection à la plus belle chose du monde: &amp; contenter les
		yeux &amp; les souhaits de tant de Princes &amp; de Princesses, de
		Seigneurs &amp; de Danes. Il la prit par la main en luy parlant ainsi,
		&amp; se mit entre elle &amp; Lidias. La grand sale estoit pleine du
		peuple, qui pour veoir le magnifique festin, &amp; le bal que Clidamant
		donnoit à tous ses amis, estoit assis sur des eschaffaux. Le
		Prince passa entre deux barrieres qui estoient autour des tables, pour
		aller &amp; venir plus aysément. Vn Cheualier fut aduertir les
		Nymphes, [180/181] qui se rendirent à la porte de leur chambre,
		pour receuoir les deux Amants. Que n’ay-je assez de belles paroles pour
		repeter celles qui furent dites en ceste entreueuë. Ie me promets
		qu’il n’y a personne si ennemy des courtoisies, qui ne fust rauy de
		celles des Nymphes. Galatee ne se contenta pas de baiser vne fois
		Amerine, il fallut la rebaiser, &amp; luy dire mille bons mots sur la
		ressemblance de Ligdamon &amp; de Lidias. Alors ceste Dame qui auoit
		faict tant parler d’elle, attirant sur soy les yeux des Roys, des
		Princes, de la Princesse Rosanire, &amp; de tout le reste, fut leur
		discours, iusqu’à ce que le grand Maistre de la maison d’Amasis,
		vint faire le commandement aux Officiers pour couurir. Ceste
		incomparable compagnie alla s’asseoir, &amp; l’ordre ayant esté
		arresté dés le iour precedent, voicy comme ils furent
		assis à la table. La Nymphe estoit au bout de la table seule.
		Sigismond, Rosileon, Godomar, Celiodante, &amp; Clidamant estoient d’vn
		mesme costé, assis comme ie les ay nommez. Dorinde ayant
		esté ce iour-là mesme accordee au Prince Sigismond, &amp;
		le contract de leur mariage ayant esté signé, par vne
		deference à la qualité de son mary, fut mise deuant luy,
		non sans estre regardee par ces compagnes du temps passé auec
		beaucoup d’enuie. Rosanire estoit vis à vis de Roslieon, &amp;
		Galathee deuant Godomar: mais si bien que ces trois Princesses,
		tenoient autant de place que les cinq Princes. Alcidon &amp; Damon
		estoient au dessous, &amp; Daphnide &amp; Madonte deuant eux. Lipandas
		estoit deuant Mellandre, Lydias vis à vis d’Amerine, Alcandre
		deuant [181/182] Circeine, Amilcar, deuant Palinice, Lucindor deuant Florice,
		&amp; plus bas que ces Cheualiers &amp; ces Dames trente-cinq ou
		quarante Cheualiers que Dames, par la presence desquels la Nymphe auoit
		voulu rendre le festin plus beau, Ligdamon fut pressé de se
		mettre à table: mais Syluie n’y ayant point de place, il n’en
		voulut rien faire, &amp; s’excusa sur la maladie de Lindamor, auquel il
		auoit promis de faire compagnie.</p>

		<p>Il est vrai qu’il n’estoit pas menteur. Aussi deuant qu’on se mist
		à table, il estoit monté dans vn chariot auec Leonide
		&amp; Syluie, &amp; ayant esté prendre Pâris, Alexis &amp;
		Astrée, qui estoient auprés d’Adamas (qui depuis vn iour
		ou deux gardoit le lict, &amp; se faisoit purger, pour preuenir vn
		grand mal dont il estoit menacé) alla les mener chez Lindamor.
		Ses blesseures estoient petites, mais le nombre en estoit si grand,
		qu’il ne pouuoit presque marcher. Il est vrai que la froideur qu’il
		voyoit aux discours &amp; sur le visage de Galathee, n’estoit pas vn
		petit retardement à sa guerison. Il receut ceste bonne
		compagnie, sans luy faire un paroistre son ennuy, &amp; passerent tous
		ensemble la nuict parmy de si doux diuertissments, qu’ils ne songerent
		iamais à ce qui se faisoit au Chasteau. La nuict estant plus de
		moitié passee, convia ceste bonne compagnie à se separer.
		Leonide auant que de partir dit quelque chose à l’oreille de
		Lindamor, qui luy fit monter  la couleur au visage. Il luy prit la
		main, &amp; la baisant par force, donna sujet de croire aux autres que
		la Nymphe ne l’auoit point fasché. Pâris, Alexis, &amp;
		Astree, furent remis chez eux: &amp; Leonide &amp; [182/183] Syluie
		estans r’entrees au Chasteau, Ligdamon prit congé d’elles, &amp;
		se retira chez luy. Bien à peine le Soleil estoit-il
		leué, qu’Hylas qui estoit party auant iour, sans demander, ny
		attendre compagnie, vint heurter au logis d’Adamas. Le grand
		Druïde se portant assez bien ce matin là, auoit resolu de
		se leuer pour aller au Chasteau: &amp; de faict il s’habilloit lors
		que Hylas entra chez luy. Son humeur hardie luy donnant des priuileges
		qui eussent esté de mauuaise grace en tout autre, luy fit
		prendre la liberté de monter iusqu’en la chambre d’Adamas: Il
		luy donna le bon iour, &amp; sans s’amuser beaucoup aux compliments,
		luy dit qu’il auroit bien-tost bonne compagnie: qu’il s’estoit
		hasté pour luy en apprendre les nouuelles, &amp; pour
		sçauoir où Lidias &amp; Amerine estoient logez. Auquel
		des deux auez-vous affaire, luy dit Adamas? Mon Pere, luy respondit
		l’Inconstant, ie ne gaignerois rien de vous cacher mes sentiments:
		i’ay l’honneur d’estre si bien cognu de vous, que ie me desguiserois
		vainement. Aussi n’est ce pas pour pour sçauoir à qui
		i’en veux, que vous me faites ceste question: mais pour me le faire
		confesser: C’est auec les Dames, &amp; non auec les Cheualiers que
		i’ay accoustumé d’auoir à démesler:C’est pourquoy
		vous deuez penser que quand Lidias seroit encore en Bretaigne, ie n’en
		serois pas plus en peine pour cela. Et de Stella cependant, luy dit le
		Druïde, qu’en faites-vous? Elle a tousiours sa part qui luy est
		conseruee, respondit Hylas:Vous la verrez tantost, si le desespoir
		où elle est de la mort de Semire, ne luy deffend de venir icy.
		[183/184] Comment! Hylas, reprit Adamas, Stelle se souuient-elle
		encore de Semire? Mon pere, luy dit l’Inconstant, c’est vn long
		discours. Ie m’en vay vous laisser habiller: Hylas fit la reuerence au
		Druїde, en disant cela: mais tout à coup reuenant de la porte.
		Mon pere, luy dit-il, ie m’en allois sans auoir rien fait. Dittes-moy,
		s’il vous plaist, où ie pourray trouuer Amerine. Berger luy
		respondit Adamas, il y a trois iours que ie ne sorts point: mais
		Leonide me vint veoir hier au soir, qui m’a dit qu’ Amerine &amp;
		Lydias logeroient au Chasteau. C’est assez, dit Hylas, en s’en allant:
		bon-jour mon pere, ie m’en vay essayer d’estre logé au Chasteau
		aussi bien que les autres. Adamas ayant long-temps ry de la folle
		humeur de l’Inconstant, fit appeler Pâris, &amp; luy commanda de
		faire tenir tout si bien chez luy, qu’il y pûst receuoir les
		Bergers &amp; les Bergeres, qui deuoient arriuer le iour mesme, S’il
		vous plaist, respondit Pâris, i’en aduertiray ma sœur &amp;
		Astrée, &amp; lors que tout sera comme vous me le commandez,
		iray au deuant de ceste compagnie, afin que parmy ceste ville elle ne
		reçoiue aucun desplaisir. Adamas sçachant la passion de
		son fils, trouua bon ce qu’il luy disoit, &amp; le sacrifice fait,
		qu’il n’oublioit iamais deuant qu’il sortist de chez luy, alla à
		pied iusqu’en la chambre d’Amasis. Il entra seul selon sa coustume,
		&amp; ne trouuant que Clidamant &amp; Ligdamon auec elle, luy dit
		l’ordre qu’il auoit fait mettre pour le sacrifice, &amp; pour la
		delivrance des prisonniers, &amp; l’asseura que les Bergers, &amp; les
		Bergerers de Lignon arriueroint bien-tost. Mon pere, luy [184/185] dit
		la Nymphe, ie fus bien aise que vostre santé vous permette de
		rendre nos deuotions toutes parfaites.</p>

		<p>I’ay resolu de me donner ceste apres- dinee pour y penser auec vous.
		Cependant, obligez-moy, s’il vous plaist, d’ouyr ce que Clidamant auoit
		commencé de me dire. L’affaire est de tres-grande importance. Il
		y va, comme vous verrez, du repos de mon Estat, &amp; de la fortune de
		Galatee. Le Druїde respondit que ceste affaire deuoit estre meurement
		balancee, &amp; fort longtemps agitée, auant que d’estre
		resoluë. C’est dequoy mon fils &amp; Ligdamon me parloient, luy
		dit la Nymphe: Pour moy ie suis de vostre opinion, &amp; par mon
		humeur, iugeant de celle de Galatee, sçay quel supplice c’est
		que de marier vne fille contre la volonté. Clidamant neantmoins
		me propose Lindamor, comment le seul à qui ie la dois donner. Ie
		ne doute pas que ce Cheualier estant de la maison dont il est, &amp;
		ayant les qualitez qu’il a, ne doiue entre vous &amp; moy, estre
		preferé au plus grand Prince de nos voisins. Mais que
		ferons-nous, si ma fille continuë à luy faire froid comme
		elle luy a faict iusques icy? I’ay fait venir Leonide &amp; Syluie,
		qui sont les seules qui sçauent les affaires, &amp; leur ay
		commandé, sur peine de desobeissance, &amp; d’estre cause du
		plus grand mal que deuoit craindre Galatee, de me dire comment Lindamor
		estoit auec elle. Il a fallu long-temps combattre auant que de gaigner
		cés filles, en fin i’en suis venuë à bout. Elles
		m’ont dit que Lindamor auoit esté autresfois fort bien auec
		Galatee: Qu’en suitte elle auoit eu quelque sujet de fascher: Depuis
		qu’ils s’estoient reconciliez: [185/186] mais que l’imposteur Climante
		l’ayant asseuree que si elle espousoit Lindamor, elle seroit la plus
		mal-heureuse du monde, elle s’estoit resoluë à ne le voir
		iamais de bon oeil. Toutesfois que dés que ce meschant homme
		auoit esté recogneu pour ce qu’il estoit, elle s’estoit mocquee
		de ses menaces: mais ne le laissoit pas d’auoir en l’esprit quelque
		chose qui luy faisoit desagréer Lindamor. Adamas sçachant
		bien où luy tenoit le mal, voulut continuer la feinte que
		sagement les Nymphes auoient inuentees, &amp; dit à la Nymphe:
		Qu’il ne trouuoit rien d’estrange en ce refroidissement de Galatee:
		que sçachant qu’elle seroit Dame &amp; Maistresse aussi bien de
		Lindamor, que du reste des Sebusiens, elle ne pouuoit moins faire que
		de craindre vn mariage qui la rendra compagne de son subjet. Qu’il
		falloit toutesfois la preparer de longue main, &amp; luy representer le
		merite &amp; la fidelité de Lindamor, si extrêmes, qu’elle
		fut par ses propres sentiments conuiee à le receuoir. Mon pere
		dit Clidamant, vous sçauez si i’ay interest que ma soeur soit
		comme elle merite: mais ie veux que Teutates me punisse, si apres
		auoir pensé à tout ce qu’il y a de grands Seigneurs &amp;
		de Princes dans les Gaules, ie ne trouue ( quand mesme en cela nous ne
		suivrions pas nos coustumes) que Lindamor est le plus aduantageux party
		qu’elle puisse souhaitter. Il faut que ie vous die la valeur, &amp; la
		grandeur de courage de ce Cheualier, &amp; qu’en peu de mots vous
		apprenant ce que ie commençois de conter à la Nymphe, ie
		vous fasse admirer ce qu’il a fait pour Galathee. Ce Cheualier qu’il
		vous enuoya [186/187] lors qu’il me crût mort, &amp; les autres
		que i’ay diuerses fois enuoyez icy, vous ont pû apprendre ce
		qu’il a acquis d’honneur dans les armees. Ie vous veux parler des seuls
		tesmoignages de son amitié &amp; de ses autres vertus.</p>


		<div class="spacerp"></div>
		<div class="spacerp"></div>
		<h2>Suitte de l’Histoire</h2>
		<h3>de Clidamant &amp; de Lindamor.</h3>
		<div class="spacerp"></div>

		<p>Vous auez sceu, mon pere, comme en cette grande &amp; prodigieuse
		reuolte des Parisiens contre leur Roy Childeric, ie fus laissé
		pour mort dans le Chasteau, &amp; Lindamor la nuit suiuante,
		obligé de conduire ce malheureux Prince iusques sur les
		frontieres de Thuringe, &amp; s’arrester en reuenant en la ville des
		Rhemois, tant ses blesseures qu’il auoit negligees, l’auoient affoibly.
		La Reyne Methine le receut auec tant de faueurs &amp; de soins, qu’il
		ne demeura que sept ou huict iours au lict. Moy cependant apres auoir
		esté prés de vingt-quatre heures sur mon lict comme mort,
		ie reuins lors qu’on y pensoit le moins. Mes gens couuerts de larmes,
		me mirent sur vne table par le commadement de Guyemans, &amp; desia me
		despoüilloient pour m’embaumer, lors qu’vn Médecin ayant
		l’oeil sur moy, veid que j’auois remué les leures. Il commanda
		aux Mires de s’approcher, &amp; m’ayant long-temps tenu le bras,
		recogneut que ie n’estois point mort. Il me fit aussi-tost recoucher,
		&amp; Guyemans auec vne [187/188] resioüissance incroyable, voulut
		luy-mesme me rendre ce charitable office. Voilà tout le monde
		autour de moy, qui par breuages, par la chaleur, &amp; par toutes
		sortes de remedes, essayoit de me faire reuenir. Le sang que j’auois
		perdu, &amp; la grandeur de mes blesseures, m’auoient mis si bas, que
		quoy que l’on pûst faire, il se passa plus de deux iours auant
		que la cognoissance me reuint. Guyemans ne bougeoit d’aupres de mon
		lict, &amp; m’ayant à la fin rendu la memoire: Seigneur, me
		dit-il, ne cognoissez-vous plus vostre fidele seruiteur Guyemans?
		Guyemans, luy dis-je, ie le cognois fort bien, &amp; voudrois bien
		l’auoir aupres de moy. Seigneur me respondit-il, c’est luy qui parle
		à vous. Alors le considerant comme ie pouuois, ie luy mis vn
		bras à toute peine sur la teste, &amp; luy dis: Ha, Guyemans!
		que ie suis ayse de vous veoir. I’aduouë qu’il y a long-temps que
		ie ne sçay où ie suis: mais où est Lindamor,
		&amp; le reste nos Cheualiers? Seigneur, me repliqua-t’il, songez
		seulement à vous guerir: Lindamor se porte bien, &amp; est
		allé où vous auez desiré qu’il accompagnast
		Childeric. Cependant que i’estois en ceste extrêmité, il
		depesche vn Courrier à Lindamor, qui le trouuant en estat de
		partir, luy donna de si grandes ioyes, qu’il pensa retomber malade,
		tant il precipita son retour. Il arriva le septiesme iour que ie
		commençois à cognoistre &amp; parler. Il se ietta aupres
		de moy en me salüant: Et seigneur, dit-il quelle nouuelle vie
		donnez vous à vos seruiteurs, en leur rendant ce bon Maistre,
		que depuis douze ou quinze iours ils ont pleuré comme mort?
		Lindamor, luy respondis-je, [188/189], c’est que le bon Bellenus ne
		veut pas que ie demeure ingrat des bons offices que i’ay receus de
		vous. Il m’a conserué la vie, pour publier vostre vertu, &amp;
		vous rendre ce que ie vous dois. On me defendoit de parler: c’est
		pourquoy ces deux Cheualiers se contentoient de coucher sur des
		mattelats auprés de mon lict, &amp; me seruir beaucoup vieux que
		mes valets. Vn iour Lindamor songeant au Cheualier qu’il auoit
		enuoyé à la Nymphe, dit à Guyemans qu’il en estoit
		extremément en peine, &amp; auoit peur que ces mauuaises
		nouuelles ne troublassent tout le pays. Il enuoya aprés vn autre
		Cheualier: mais la diligence du premier fut si grande, qu’il arriua
		comme l’autre estoit prest à partir. Son retour desplût au
		commencement à Lindamor: mais quand il eut appris la rebellion
		de Polemas, &amp; le hazard où estoient les Nymphes, iamais
		homme ne fut plus satisfait. Il s’empescha bien toutesfois de m’en
		aduertir, de crainte que cela n’empirast mon mal: mais il se contenta
		d’en communiquer auec Guyemans, &amp; recueillir auprés de luy
		non seulement tous les Cheualiers Segusiuens: mais tous les
		François, qui ne pouuoient obeïr à Gillon. Tandis
		que peu à peu ie recouure ma santé, Guyemans par les
		miracles de sa fortune &amp; de son esprit, sceut se rendre si agreable
		aux Ministres du nouueau Roy, que ce Prince ayant esté aduerty
		des intelligences que Childeric auoit auec ses voisins pour luy faire
		la guerre: le coniura de le venir trouuer, &amp; voir la difference
		qu’il y auoit entre vn ieune &amp; insolent Prince, &amp; vn qui ne
		faisoit rien que par bon conseil. Guyemans voyant [189/190] son dessein
		reüssir si heureusement, me vint veoir vn iour qu’il estoit prest
		à partir, &amp; demeurans seuls Lindamon &amp; moy auec luy,
		nous dit qu’il estoit sur le poinct de tesmoigner à son Roy,
		combien veritablement &amp; puissamment il le vouloit seruir. Que
		Gillon luy auoit accordé telle place, &amp; telle part dans ses
		affaires, qu’il auoit desirees. Que bien tost il sçauroit le
		reduire à la necessité de luy remettre le gouuernement
		entre les mains; &amp; que si ce bien luy succedoit, il ne manqueroit
		pas de nous en aduertir, pour auoir nostre aduis sur les moyens de
		gaigner les François, &amp; leur faire naistre la volonté
		de r’appeller leur legitime Prince. Cependant, nous dit-il, gardez tout
		ce que vous pourrez rencontrer de Cheualiers &amp; de gens de guerre
		affectionnez au party de Childeric, &amp; pour les luy conseruer,
		retournez-vous-en le plustost que vous pourrez en Forests. Guyemans me
		tenoit ce langage, pour donner sujet à Lindamor de me parler des
		nouuelles qu’il auoit receües: &amp; de faict, il me monstra les
		lettres qui luy estoient  escrites, &amp; m’apprit l’impatience
		auec laquelle la Nymphe l’attendoit. Guyemans en mesme temps nous dit
		Adieu, &amp; remettant son honneur, sa vie, &amp; la fortune de
		Childeric entre nos mains, fut trouuer Gillon à Soiffons. Il le
		receut, non comme vn seruiteur, mais comme vn compagnon, &amp; luy fit
		offre de tant de choses, que Guyemans admira &amp; la force de sa
		fortune, &amp; le credit  de ceux qu’il auoit employez pour le
		mettre bien en l’esprit de cét homme. Tous les iours nous auions
		presque de ses nouuelles, &amp; apprenions comme peu à peu il
		[190/191] esloignoit de l’amitié de ce Royaume tous ceux qu’il
		voyoit trop affectionnez à la conseruation: &amp; mettoit
		auprés de luy &amp; dans ses conseils, les plus secrets
		seruiteurs de Childeric. En ce temps là, Metine m’enuoya vn
		Cheualier, pour se resioüir auec moy de ma santé, &amp;
		donner des lettres à Lindamor. Aussi tost qu’il les eut
		leuëes, il s’enferma seul auec moy. Seigneur, me dit-il, il m’est
		arriué vne aduanture en la ville des Rhemois, dont ie ne vous ay
		point encore parlé: mais lisez cette lettre de la Reyne Metine,
		s’il vous plaist, &amp; apres ie vous diray tout ce que j’en
		sçay. Ie pris la lettre, &amp; veis que la Reyne ayant
		loüé Lindamor comme vne merueille du siecle, luy offroit
		vne cousine de Childeric en mariage, propre fille de la soeur de
		Meroüé, &amp; vne partie du Royaume de Senonois auec le
		tiltre de Roy, à la charge qu’il aideroit Childeric &amp; ses
		amis à chasser le tyran Gillon, &amp; remettre les choses en
		leurs formes naturelles. Comme j’eus deux ou trois fois leu cette
		lettre, &amp; que ie voyois vn si grand marché à la main
		de Lindamor, ie luy dis qu’il meritoit la plus grande fortune du monde
		: mais que pour le siecle, il n’en trouueroit point qui ne fust au
		dessous de celle qui luy estoit si honorablement presente Lindamor
		souspirant, &amp; branslant la teste: Seigneur, me dit-il, i’ay
		l’honneur de seruir vne Dame qui me tient lieu d’vn nombre infiny de
		sceptres &amp; de couronnes. Il est vray que mon seruice ne luy est pas
		aggreable depuis quelque temps, mais elle me traite comme ie le dois
		estre. Nous sommes à des extremitez si esloignees l’vne de
		l’autre, que quand [191/192] elle ne daigneroit pas mesme me preferer
		au plus chetif Cheualier qui viue; i’aduouë que ie me reputerois
		encore trop heureux. Voilà, luy dis-ie, vne passion bien
		extraordinaire, &amp; que ie ne persuaderois pas, si celle que i’ay
		euë pour Syluie, ne me faisoit croire les plus extrauagantes. Ha!
		Seigneur, me dit-il, Amour qui depuis tant d’annees est le seul bien
		que ie gouste auec celuy de vous seruir, vient d’vn sujet si diuin, que
		quand i’aurois autant de Royaumes que la Reyne Metine m’offre de
		subiects, ie m’estimerois tousiours indigne du bon-heur où
		i’aspire par ma seule fidelité. Ces discours en ayans fait
		naistre bien d’autres les iours suiuans, &amp; n’ayant pû
		disposer Lindamor à prendre cette grande fortune, ny à me
		dire le nom de sa maistresse, il ecriuit à Metine, la remercia
		de l’honneur qu’elle luy faisoit: luy promit d’employer sa vie &amp;
		celle de ses amis pour la seruir, &amp; tout ce qui luy appartenoit:
		&amp; de peur que ses lettres ne fussent prises, luy enuoya vn
		Cheualier qui luy dit de bouche, ce que ny luy, ny moy n’osions luy
		escrire. Cependant Lindamor me dit que cette petite fille de Metine
		estoit nommee Theodate, belle &amp; charmante autant qu’autre Princesse
		qu’il eust veüe en la plus-part des Gaules. Que Metine luy en
		auoit touché quelque chose en son voyage: mais que n’estant
		plus capable d’aucune proposition d’amour, quelque aduantageuse qu’elle
		fust pour luy, que de celle de languir pour la Deesse vivible qu’il
		adoroit à toute heure, iln’en auoit oüy qu’autant que la
		ciuilité l’y auoit obligé. Cependant, me dit-il, cela a
		pensé me fai-[192/193]re vne querelle, pource que Italic, fils
		de Brenus Roy de Senonois, estoit à la Cour de Methine pour la
		recherche de ceste Princesse, &amp; n’estoit pas moins ambitieux que
		cét ancien Brenus, qui contraignit les Romains, apres auoir pris
		la Capitole, à rachepter honteusement leur liberté auec
		leur or &amp; leur argent. Il eut bien tost ialousie de moy, &amp; dit
		tout haut à la Princesse Theodatte, que ie n’estoit pas personne
		pour qui elle deust prendre la peine de parler. Ie ne voulus point
		faire le mauuais en ce pays-là. C’est pourquoy les nouuelles de
		vostre resurrection (ainsi appellay-je vostre santé) venans fort
		à propos pour me tirer de là, ie pris congé de
		Methine &amp; de Theodate, &amp; auec mes compagnons me hastay le plus
		qu’il me fut possible de vous venir trouuer. Quelque temps apres que
		Lindamor m’eut dit ces nouuelles, il nous en vint des voitres [sic!],
		par vn ieune Cheualier, que Sigismond nous enuoya. Par luy nous
		sceusmes la reuolte de Polemas. L’audace  qu’il auoit euë de
		faire des leuees d’hommes ouuertement. Et deux ou trois iours apres,
		receusmes par Guyemans le mainfeste que cet Ambitieux auoit
		enuoyé par toutes les Courts des Gaules. Guyemans venoit sous
		pretexte de seruir Gillon, nous assurer de la creance qu’il auoit en
		luy, &amp; du progrez que tous les iours son dessein faisoit. Allez
		donc à la bonne heure, grand Prince, &amp; vous aussi, brave
		Cheualier, dit-il à Lindamor, secourir vostre pays d’vne
		tyrannie naissante, pendant que i’essayeray de purger le mien d’vne
		autre toute formee. Nous nous embrassasmes apres auoir consulté
		tout le [193/194] iour ensemble, &amp; luy promismes aussi-tost que
		nous aurions arresté le cours de la reuolte de Polemas, de nous
		trouuer auec toutes nos forces où le seruice de Childeric, &amp;
		son bien nous appelleroient. Comme il fut party, nous ne pensasmes plus
		à rien qu’à nous mettre en estat de retourner en Forests
		auec vne extrême vistesse. Nous trauersasmes les Sequanois sans
		aller en gros: mais aussi-tost que nous eusmes passé la riuiere
		de Loire pour nous detourner de Lyon le plus qu’il nous seroit possible
		: nous attendismes nos gens au rendez-vous, que nous leur auions
		donné: Les Sugusiens ne manquerent pas d’vne heure au temps
		qu’ils nous auoient promis, d’estre auec nous, &amp; les
		François les suiuans trouppe à trouppe, ne retarderent la
		continuation de nostre voyage que de huict ou dix nuicts. Nous
		voilà cinq mille cheuaux ensemble, &amp; vn peu d’Infanterie:
		Ceste armee se voyant par les Princes &amp; les peuples chez lesquels
		nous estions obligez de passer, ou comme tombee du Ciel toute en vne
		nuict, ou sortie des entrailles de la terre, ne trouua aucune
		resistance que sur les confins de la haute Bourgongne. Nous estions si
		hastez de venir au secours de ceste ville, qu’infailliblement
		nouseussions preuenu les Roys, &amp; les Princes de quinze nuicts, sans
		l’accident qui arriua au vaillant Lindamor. Il ne faisoit que de
		reuenir de Lyon, (mais si secrettement qu’il ne fut cognu de personne)
		sans auoir pû parler à Sigismond, lors qu’vn Cheualier
		Senonois le vint aduertir qu’il y auoit vn Cheualier puissant Seigneur,
		qui pour vne injure trop grande pour estre [194/195] soufferte, se
		vouloit battre contre luy. Lindamor dit tout ce qu’il pût
		à ce Senonois, afin de contenter son amy de paroles: mais
		voyant que l’autre ne vouloit rien receuoir en payements: I’iray,
		dit-il à condition que ie choisiray les armes. L’autre ayant
		iugé la proposition raisonnable, luy accorda pour celuy qui
		l’auoit enuoyé. Ie veux donc, luy dit Lindamor, me battre
		à pied, &amp; sans autres armes que l’espee &amp; le bouclier.
		Ie vous prend au mot, luy respondit le Senonois. Mon amy a de coustume
		de n’estre pas long à se vanger quand on l’a offencé.
		Tant mieux, luy repartit Lindamor, aussi bien ay-je affaire ailleurs.
		Il suit donc le Cheualier à cheual, &amp; ne faisant prendre
		à son fidele Aldon que deux petits boucliers, &amp; deux espees
		courtes, fut où son ennemy l’attendoit. Il estoit tout
		armé, &amp; faisoit difficulté de prendre la condition de
		Lindamor: mais sa colere, &amp; la bonne opinion qu’il auoit de soy,
		luy faisant oublier tout le reste, il quitta ses armes, &amp; receut
		celles que luy fit presenter son ennemy. Ce combat fut si court &amp;
		si furieux, qu’auant que ie pûsse estre à eux, quoy que
		i’en eusse esté aduerty aussi-tost que Lindamor estoit sorty du
		camp, ie trouuay la besongne faite. Italic, le Prince dont ie vous ay
		n’agueres parlé, estoit mort d’vn coup qu’il auoit receu dessous
		la mammelle gauche, son second auoit vn coup dans le petite ventre,
		dont il mourut deux heures apres, &amp; Lindamor estoit percé
		d’outre en outre, &amp; à demy noyé dans son sang. Que
		deuins-je, mon Pere, quand ie veis ce spectacle, figurez-le-vous, s’il vous plaist?</p>

		<div class="spacerp"></div>

		<p>Car [195/196] i’aduouë que de ma vie ie ne fus si hors de moy.
		I’allay droict à Lindamor, &amp; le voyant sans parole &amp;
		sans mouuement, le fis emporter pour mort dans le camp, &amp; allant
		aux deux autres, appris du second d’Italic, comme ce Prince, pour auoir
		raison de l’affront qu’il pretendoit auoir receu de Lindamor en la
		ville des Rhemois, lors qu’il estoit à la Cour de la Reyne
		Methine, auoit quitté Sens, &amp; sans autre compagnie que de
		vingt-cinq de ses plus fideles seruiteurs, estoit venu apres luy pour
		le veoir l’espee à la main. Au reste, me dit-il, Cheualier,
		laissez-nous l’vn &amp; l’autre en l’estat où nous sommes. Nos
		amis sont prests, &amp; des-ja, sans doute, ils seroient à nous,
		si pour garder à Italic la parole qu’ils luy ont donnee, ils
		n’attendoient vostre depart. Puis qu’ainsi est, luy dis-je, ie vous
		prie seulement de me dire contre qui vous vous estes battu, pource que
		ie ne voy point celuy auec qui vous auez eu affaire. Lindamor, me
		respondit-il, estant sorty du combat qu’il eut auec Italic sans estre
		blessé que  fort peu, voulut se retirer: mais ie le priey
		de me contenter, &amp; ne pas remettre vne chose, que tost ou tard, il
		seroit obligé de faire. Son extréme valeur  luy a
		fait accorder ma priere sans contester, &amp; du premier coup passant
		l’vn sur l’autre, nous nous sommes blessez. Adieu Cheualier,
		laissez-moy en repos, &amp; ne m’enuiez pas le contentement de penser
		à moy. Ie le quittay pour ne luy nuire plus, &amp; allay
		où estoit couché Lindamor. La diligence de nos Myres
		auoit esté grande à luy sonder sa playe: toutesfois la
		trouuant fort dangereuse, ils me dirent qu’ils ne [196/197]
		sçauoient qu’en penser. Lindamor reuint cependant à soy,
		&amp; me tendant la main apres  l’auoir baisee: Seigneur, me
		dit-il, au moins ce n’est pas ma faute, si ie ne puis satisfaire au
		desir que i’ay de mourir pour le seruice de la Nymphe. Ie n’osay luy
		respondre: mais luy tournant la reste de peur que i’eus qu’il ne me
		vist pleurer, ie m’en allay à ma tente, afin de ne luy point
		donnet sujet de parler. Ie le veillay deux nuicts qu’il y auoit grande
		esperance qu’il n’en auroit que le mal: mais la troisiesme la
		fiéure le prit, &amp; vne resuerie si grande, qu’il nous estonna
		tous. Il ne parloit que de tuer &amp; renuerser tout le monde, plustost
		qu’vn autre possedast sa Dame. Ha, disoit-il, traistre &amp; infame
		Polemas! C’est vainement que tu ioints les artifices &amp; les fraudes
		à la reuolte. Madame est trop sage, pour estre si facilement
		esbloüie. Tu mourras de ma main, ennemy du deuoir &amp; de la
		nature. Il estoit fort long-temps sans rien dire quelquefois, &amp;
		puis tout à coup, il s’escrioit, c’est maintenant, monstre, que
		Madame est vangee. Va dire aux enfers que tu aymes la plus belle chose
		du monde. Ceste resuerie ayant duré vingt-quatre heures,
		Lindamor reuint à soy: mais auec tant de foiblesse, &amp; vne
		si grosse fiéure, que les Medecins, &amp; les Mires m’assurerent
		qu’il ne pouuoit plus gueres viure. Ceste nouuelle pensa me mettre au
		desespoir: mais voyant combien i’estois obligé de l’assister en
		ceste extrêmité, ie me forcay le plus qu’il me fut
		possible pour le resoudre à receuoir tel succes de son mal,
		qu’il plairoit aux Dieux de luy donner. Seigneur, me dit-il, la mort ne
		me fit [197/198] iamais peur, vous m’en serez tesmoins s’il vous plaist:</p>

		<p>Ce qui me fasche est qu’aujourd’huy vous perdez vn tres fidele, &amp;
		tres-affectionné seruiteur. Si i’osois vn peu murmurer, ie
		dirois aux Dieux, qu’ils m’ont refusé la chose dont ie les ay
		tousiours le plus ardamment supplié. C’estoit de mourir en vous
		seruant, &amp; mourir aux yeux de la belle &amp; incomparable Galatee.
		Ie prends la hardiesse de dire ce beau nom, Seigneur: mais puis qu’il
		faut que ie meure, ie ne vous cacheray plus ce que vous m’auez si
		souuent demandé. Galatee est celle qui m’a faict oublier ma
		condition, pour m’esleuer iusqu’au desir de la seruir: Galatee est
		celle pour qui i’ay faict mentir Polemas en camp clos: Et Galatee,
		Seigneur, est celle pour la seruice de qui i’ay refusé Theodate,
		&amp; tous ses Estats. Ie prendray la hardiesse auant ma mort de vous
		conjurer d’vne chose, que, peut-estre, vous iugerez insolente: mais
		Seigneur, ie ne puis m’en aller content de ce monde sans cela. C’est
		que vous suppliez Galatee en ma faueur de ne prendre iamais Polemas
		pour mary. Lindamor, luy respondis-je, si ie vous puis donner quelque
		contentement en vous promettant ce que vous souhaittez, mettez vostre
		esprit en repos. Polemas peut bien auoir eu l’audace d’aspirer au
		mariage de ma soeur: mais il n’aura iamais la vanité de la
		posseder. Quand il seroit assez puissant pour ruïner nostre
		maison, &amp; se mettre la Couronne sur la teste, asseurez-vous que
		i’irois moy-mesme luy mettre mon espee dans le sein plustost que de
		souffrir qu’il espousast Galathee. Lindamor alors me prenant les mains
		les [198/199] baisa fort long-temps, &amp; me dit plus de cent fois:
		mais Seigneur, me pardonnez-vous la faute que i’ay faicte? Mais
		Seigneur, me pardonnez-vous la hardiesse que i’ay prise de vouloir
		seruir la belle Galatee? Lindamor, luy dis-je, pleust à Dieu
		que vous fussiez en estat de cognoistre quel sentiment i’ay de vostre
		amour, asseurez-vous que nous changerions bien-tost d’alliance: &amp;
		serions freres, au lieu que nous ne sommes que compagnons. Seigneur, me
		dit-il, en me rebaisant les mains, vous me faictes trop d’honneur.
		Iamais Cheualier ne quitta le monde plus content que ie suis. La parole
		luy manqua, comme il voulut commencer le nom de Galathee. Ie crûs
		qu’il estoit mort: mais ce Cheualier estoit trop necessaire à
		cet Estat pour luy estre si tost rauy. Les Myres le visterent &amp; le
		trouuerent tout en eau. Cela leur donna quelque esperance, mais
		tres-petite &amp; tres-incertaine. Le lendemain elle crût, &amp;
		de iour à autre fortifiant à veuë d’oeil, ne nous
		laissa plus en peine de sa vie, au quatorziesme iour de son mal. Plus
		il guerissoit, &amp; plus il deuenoit trsite &amp; inquiet. Ie luy
		demanday pourquoy il estoit le seul qui s’affligeoit de sa guerison?
		Seigneur, me dit-il, i’en ay vn grand sujet. Il me souuient des paroles
		que ie vous ay dites lors que ie me croyois mort. Que deuiendray-je,
		&amp; par quel nouueau genre de mort faudra-t’il que ie m’oste de
		deuant le visage irrité de la belle Galatee, si elle
		sçait mon indiscretion, &amp; la sottise que i’ay faite de vous
		dire ma passion? Lindamor, luy-respondis-je, ie commence à
		croire que vous ne m’auez pas aymé, [199/200] comme vous m’auez
		tousiours asseuré. Car si cela estoit, vous n’auriez pas la
		mauuaise opinion que vous auez de mon amitié. Reposez-vous sur
		moy de affaire; &amp; tenez pour certain, que ie ne vous descouuriray
		iamais que vous ne le trouuiez bon. Les serments que ie luy en fis
		à sa requeste, furent sie puissants pour le guerir, que quinze
		iours plustost qu’on n’esperoit, il quitta le lict, &amp; commenca de
		marcher dans sa chambre. En fin vne Lune apres auoir esté
		blessé, il me pria de decamper, &amp; faire les plus grandes
		iournees qui se pourroient, afin d’estre à Marcilly à
		temps pour le secourir. Il se fit porter dans vn brancart, &amp; ne
		monta point à cheual, que le iour que nous rencontrasmes les
		Coureurs des Roys, &amp; de Sigismond.</p>

		<p>Voilà briefvement, mon Pere, vne partie de ce qu’a fait
		Lindamor. Si ie voulois vous dire ce qu’il a executé depuis que
		nous sommes arriuez en ce pays, &amp; auec cela vous representer sa
		grande conduite à la guerre, son extrême suffisance dans
		les conseils, son affection pour cet Estat, &amp; en vn mot toutes les
		incroyables qualitez, vous-vous figureriez qu’au lieu d’estre le frere
		de Galatee, ie serois le sien. Iugez maintenant si i’ay raison de
		vouloir mettre vn si grand appuy dans nostre maison, &amp; vn si
		puissant deffenseur aux Segusiens. Adamas demeurant sans responce,
		admiroit aussi bien qu’Amasis les vertus de Lindamor: mais la Nymphe
		luy demandant son aduis: Madame, dit-il, ceste affaire depend
		absolument de vostre volonté, &amp; de celle de Galatee: car la
		chose parle d’elle-mesme, &amp; ne nous laisse aucun sujet [200 /201]
		d’en deliberer. Puis qu’il est ainsi, mon Pere, dit-elle, ie vous
		coniure d’aller voir ma fille, &amp; essayer de luy dire quelque chose
		sur ce sujet. Elle vous ayme &amp; vous croit. Ie le promets que vous
		n’en retournerez pas sans auoir beaucoup aduancé. Clidamant vous
		suiura, &amp; sans que nostre dessein paroisse, entrera comme vous
		serez en discours, &amp; possible trouuera-t’il l’occasion de le
		continuer. Adamas ayant trouué cet expedient bon, sortit, &amp;
		sans differer passa en la chambre de Galatee. Leonide &amp; Syluie
		estoient auec elle. L’vne la coiffoit, &amp; l’autre luy ployoit vne
		lettre qu’elle venoit d’escrire. Le Druïde luy donna le bon-iour,
		&amp; luy dit qu’il n’auroit pas pris la hardiesse de la venir
		troubler, si les nouuelles qu’il luy apportoit ne luy faisoient croire
		qu’il n’estoit pas importun. Qu’est-ce, mon pere, luy dit Galatee en
		riant. C’est, Madame, luy respondit-il, que ce soir les Bergers &amp;
		les Bergeres de Lignon auront l’honneur de vous venir faire la
		reuerence, si vous l’auez agreable. Vrayement, reprit la Nymphe, ie
		vous ay trop d’obligation de la peine que vous prenez. </p>

		<p>Ces nouuelles me sont agreables autant qu’autres que ie puisse receuoir
		: Aussi me suis-je resiouye en me leuant quand Leonide me les a dites.
		Ie sçay bon gré à ma Niepce, dit Adamas, en riant,
		de courir ainsi sur mon marché. Mais ie m’estonne comme elle les
		à pû sçauoir, pource qu’il n’y a pas trois heures
		qu’Hylas me les a apportees. Mon oncle, respondit la Nymphe, c’est
		celuy mesme qui m’a aduerty de la venuë de cette bonne compagnie.
		Il est vray que dés hier au soir Lydias me le dit, [201/202]
		comme ie retournay chez vous. Madame, dit le Druide, ie ne sçay
		quel humeur est Leonide: mais ie vous asseure que c’est vne coureuse.
		Il estoit plus de rainuit quand elle a ramené chez moy Astree
		&amp; Alexis. Comment! Leonide, dit Galathee, estiez-vous pas au bal?
		Vrayement, Madame, i’aurois bien peu de naturel, si ie dançois
		pendant que me meilleurs amis sont malades. Et qui est ce bon amy, dit
		la Nymphe, qui est malade? C’est Lindamor, Madame, qui est le dernier
		guery, encor qu’il soit celui qui le premier a guery tout cet Estat.
		Mon Dieu Leonide, dit Adamas en contrefaisant l’ignorant, dites-moy,
		comme ce Cheualier se porte? Certes ie suis ingrat, de l’aller si
		rarement voir: C’est vn homme qui se peut vanter d’auoir esté
		loué par ses propres ennemis: &amp; la posterité sera
		ingratte, si elle ne le propose aux ieunes Cheualiers comme vn exemple
		d’eternelle imitation. Mon pere, dit Galatee en rougissant vn peu, il
		semble que vous ayez enuie de nous vendre Lindamor. Mais vous le mettez
		à prix si excessif, qu’il n’y aura pas moyen d’en approcher. Si
		en cela; Madame, respondit le Druïde, ie dis quelque chose
		extraordinaire, au moins ne dis-ie rien que la Nymphe, &amp; le Prince
		n’ayent dit deuant moy. Il acheuoit ces mots, lors que Clidamant entra
		dans la chambre de sa soeur, &amp; la surprenant par derriere, la baisa
		plustost qu’elle n’eust crû qu’il la venoit voir. Galatee ne
		sçachant qui c’estoit, se leua toute troublee: mais voyant son
		frere qui luy fasoit la guerre qu’elle se laissoit baiser:
		Taisez-vous, luy dit-elle, Advocat de mauuaises causes gardez,
		[202/203] que ie ne vous descrie, Madame luy respondit le Prince, ie
		m’en rapporte au sage Adamas. Si vous voulez nous plaiderons nostre
		different deuant luy. Ie ne suis pas si peu fine, respondit la Nymphe.
		Ie voy bien qu’il est gaigné, &amp; si vous ne venez d’ensemble,
		ie suis la plus trompee du monde. Assurément, dit le Prince,
		vous n’estes point trompee: mais ie pense que vous estes bien
		trompeuse. Ie ne sçay, luy respondit Galatee, quel dessein vous
		auez de me traitter si mal: mais comme il est assez difficile de me
		tromper quand ie veux, il est aussi tres-vray que ie ne trompe
		personne. Si est-ce, luy respondit Clidamant, que vous nous auez
		trompez Adamas &amp; moy: car nous ne croyons pas que vous pussiez sie
		bien deuiner ce que nous auons faict. Il est vray, ma chere soeur,
		continua t’il, qu’il y a prés de deux heures que nous sommes
		dans le cabinet de la Nymphe, &amp; la n’auons parlé d’autre
		chose que du mespris que vous faites de nostre conseil, &amp; de vostre
		repos. Rompons-là, s’il vous plaist, mon frere, luy dit Galatee,
		&amp; vous asseurez que si vous ne remettez l’affaire dont il s’agit en
		vn autre temps, elle n’aura iamais le succez que vous desirez. Ce
		discours fut interrompu par la venuë de Rosileon &amp; de
		Celiodante, qui menoient la Princesse Rosanire. Ils auoient fait partie
		auec Galatee de sortir de la ville, &amp; aller iusques à
		Montbrison, gouster les plaisirs de la campagne, &amp; ceux d’vne si
		belle demeure. Leur dessein ne reüssit pas pource qu’au mesme
		temps on les vint aduertir que cinq ou six chariots pleins de Dames,
		&amp; accompagnez d’vn grand nombre de Solduriers, estoient entrez dans
		la cour du Chasteau. Chacun s’estonna [203/204] de ceste
		nouueauté, &amp; Amasis elle-mesme ne sçachant ce que ce
		pouuoit estre, enuoya prier ces Princes &amp; ceste Princesse de venir
		en son cabinet pour en apprendre les nouuelles. Galatee, Clidamant
		&amp; Adamas firent les honneurs de la maison, &amp; les conduisirent
		iusques où estoit la Nymphe. Bien à peine estoient-ils
		tous ensemble, qu’vn Cheualier armé de toutes pieces, fit
		demander à la Nymphe la permission de luy pouuoir dire quelque
		chose. Comme il l’eut obentuë il entra dans le cabinet, &amp;
		mettant vn genoüil en terre deuant Amasis: Madame, luy dit-il,
		deux Princesses estrangeres sçachans la iustice auec laquelle
		vous regnez, &amp; auec quelle moderation vous viuez sujette aux Loix,
		aussi bien comme si vous n’estiez point au dessus d’elles, out
		crû que sans exception de personnes elles trouueroient en vostre
		Court la reparation d’vne offence qu’on leur a faite. Ayez donc
		agreable, Madame, qu’elles vous voyent, &amp; puissent auoir pour leurs
		personnes &amp; pour leurs gens toute sorte de seureté. Le
		Cheualier se teut ayant ainsi parlé.</p>

		<p>La Nymphe auant que de luy faire response demanda conseil aux Princes
		&amp; au grand Druide, &amp; voyant qu’elle ne pouuoit refuser ceste
		demande: Cheualier, luy dit-elle, retournez, s’il vous plaist, vers
		les Princesses qui vous ont enuoyé, &amp; leur dittes qu’elles
		ont en cette ville le mesme pouuoir que i’y ay. Et quand ce seroit
		contre moy-mesme, elles trouueront la justice qu’elles y sont venu
		chercher. Ce Cheualier ayant fait la reuerence partit, &amp; la Nymphe
		se doutant que ceste aduanture estoit vne [204/205] galanterie, pria
		Rosileon, Celiodante, &amp; son fils, d’aller au deuant de ces
		Princesses, pour leur seruir d’Escuyers. Ils partirent aussi tost,
		&amp; trouuerent ces Dames qui auoient desia monté la
		moitié du degré. Ils ne furent pas plustost apperceus,
		que deux Dames, qui estoient à la teste de vingt autres, &amp;
		qui par la beauté de leurs robbes &amp; de leurs coiffures,
		&amp; la majesté de leur port, faisoient voir clairement
		qu’elles estoient les maistresses, se mirent à s’entre-parler,
		&amp; en mesme temps abordans les Princes, sans oster les crespes
		qu’elles auoient sur leurs visages: Cheualiers, leur dirent-elles,
		faites nous la faueur de nous apprendre où nous pourrons trouuer
		la Nymphe? Rosileon fut celuy qui prit la parole, &amp; leur dit, que
		ses compagnons, &amp; luy, estoient enuoyez exprés pour les
		receuoir, &amp; les conduire où Amasis auroit l’honneur de les
		voir. Celiodante prend la main droite de celle qui paroissoit l’aisnee,
		Rosileon prend la ieune par la main; &amp; Clidamant faisant le
		conducteur, se mit à monter le premier. La grande salle de la
		Nymphe fut en vn instant pleine de monde, qui estoient accourus de tous
		les costez de la ville, au bruit de ceste aduanture. Cependant l’ordre
		y fut bien gardé, que les Princesses &amp; les Princes passans
		au trauers des gardes de la Nymphe, entrerent iusques en sa chambre
		sans aucune incommodité. Amasis, Rosanire &amp; Galatee se
		leuerent pour aller au deuant de ces Dames. Et comme elles estoient en
		peine à sçauoir qui elles estoient, elles osterent leurs
		crespes, &amp; furent recognuëes pour la Reyne Argire, &amp;
		l’autre pour la Princesse Ze- [205/206] phire. O Tautates!
		S’escrierent en mesme temps les Nymphes, Rosanire, &amp; les Roys,
		est-il bien possible que nous ayons l’honneur de voir cette grande
		Reyne que nous desirons auec impatience, sans oser nous promettre le
		contentement de le voir icy? Les complimens furent si longs, &amp; si
		reïterez, qu’il estoit prés de midy auant que les
		Princesses &amp; les Nymphes se fussent assises. Adamas prenant le
		temps de se faire voir, fit la reuerence à la Reyne &amp;
		à la Princesse, &amp; voyant qu’elles estoient prestes à
		se mettre à table, se desroba pour retourner chez luy. Comme il
		fut hors du chasteau, il se souuint de Lindamor, &amp; ne voulut pas
		estre dauantage sans l’aller visiter. Il le trouua auec Ligdamon &amp;
		Lippandas, qui leur faisoit dire tout ce qu’il n’auoit point sceu de
		leurs fortunes. Sa venuë fut si agreable à ces Cheualiers,
		que l’appelans leur pere, &amp; luy rendans toutes sortes d’honneurs,
		ils l’obligerent à demeurer plus d’vne heure auec eux. Adamas
		voyant la profonde melancholie d’où ne pouuoit presque se
		retirer Lindamor, en fut touché, pource qu’il estoit non
		seulement son parent, mais l’vn des plus honnestes hommes de son
		siecle. Il n’osa toutesfois luy parler de ce qu’il venoit de faire pour
		luy, de peur qu’il ne l’eust pas agreable à cause de Lippandas:
		mais luy parlant en termes generaux, le conseilla de haster son entiere
		guerison, ne perdre point les occasios que sa presence à la Cour
		feroit naistre pour son contentement, &amp; se croire aussi heureux de
		meriter de l’estre. Il le laissa auec ses bonnes paroles, &amp; s’en
		retourna au petit pas chez luy. Alexis &amp; [206/207] Astree estoient
		si extraordinairement adiustees, &amp; auoient des habillemens de
		Bergere si semblables, que le Druïde en riant leur aduoüa
		qu’il commençoit à se repentir d’auoir fait sa
		Druïde. Pource, dit-il à Astree, que l’habit de Bergere
		sied si bien à Alexis, &amp; que vous auez si bonne grace
		ensemble, que ie m’estimeray tres-mal-heureus, lors que ie feray
		contraint de vous separer. Cependant ie suis à la veille de vous
		faire cette violence: car i’ay receu vne lettre de l’Ancienne du
		College des Druides, qui me force, si ie ne veux abuser de mon
		authorité, &amp; mespriser les reigles de mon corps, de renuoyer
		Alexis aux Carnutes. Celadon qui entendoit le sens caché de ces
		paroles, fut tellement troublé, qu’il ne pût retenir ses
		souspirs, ny arrester le desbordement de ses larmes. Astree ne pouuant
		voir vne personne qu’elle aimoit plus que soy-mesme, si affligee, sans
		l’estre aussi, se mit à pleurer, &amp; luy prenant la main:
		Madame, dit-elle, si i’estois vn peu moins asseuree de vostre
		amitié que ie ne suis, ie douterois de tout ce que vous m’auez
		promis. Car puis que vous deuez estre tres-certaine que ie vous suiuray
		en quelque lieu qu’il vous plaira d’aller: &amp; d’ailleurs m’ayant
		iuré que i’estois la seule, aprés Adamas, qui vous
		faisoit aimer cette contree, vous n’auez pas, ce me semble, sujet
		d’apprehender vostre depart si viuement que vous faites. Astree,
		Astree, luy respondit Alexis, encore que ie deusse craindre autant que
		le iour de la mort, celuy qui me priuera de l’honneur de voir le grand
		Druïde, toutesfois n’estant à m’y resoudre, &amp; n’ayant
		appris dans le cloistre à m’accoustumer [207/208] à cette
		absence, ie croirois faire tort à ma naissance, si ie ne me
		montrois courageuse en ces occasions. Mais ce qui me rend triste &amp;
		desolee, comme vous me voyez, c’est qu’infailliblement ie vous perdray
		lors qu’il faudra que ie m’en retourne aux Carnutes. Astree croyant
		qu’Alexis luy faisoit vne iniure d’auoir cette opinion, voulut luy
		respondre selon la grandeur de son affection: mais Alexis l’arrestant,
		Belle Astree, continua-t’elle, ie ne suis point en doute qu’à
		cette heure vous n’ayez la volonté de venir auec moy: mais ie
		crains fort que cette volonté ne change, quand l’heure sera
		venuë de la mettre en execution. Ouy, belle Bergere, le courage
		vous manquera, &amp; ie suis tres-mauuaise deuine, ou deuant que ie
		parte vous m’abandonnerez, de peur que ie ne vous somme de vostre
		parole. Ha, cruelle Alexis! repart Astree en pleurant, si ce que vous
		dites estoit, ie meriterois d’estre comme vn monstre, chassee de la
		compagnie de tout le monde: mais ie vous iure que quand il faudroit
		que ie perdisse la vie, ie ne vous abandonneray point. Adamas ne
		voulant pas que cette dispute passast outre, emmena ces deux Amans
		où l’on auoit seruy pour disner. Hylas entra de bonne fortune
		pour luy, comme on se mettoit à table. Il auoit couru tout le
		chasteau pour rencontrer Amerine, &amp; à son action sembloit
		reuenir fort mal satisfait. Il s’assied auprés d’Alexis sans se
		faire beaucoup prier: &amp; aprés auoir mangé comme vn
		homme qui n’eust rien eu dans l’esprit: Mon pere, dit-il au Druide,
		vous ne sçauriez croire la moquerie &amp; l’insolence dont cette
		coureuse [208/209] d’Amerine a remply la responce qu’elle a fait
		à mes offres de seruices. Hylas, m’a-t’elle dit, ie suis fort
		faschee que vous veniez si tard: il y a grande apparence que nous
		eussions faict marché, pource qu’estants l’vn &amp; l’autre de
		bonne volonté, bien-tost nous fussions tombez d’accord: mais la
		place est prise, &amp; ne puis que vous remercier de vos offres.</p>

		<p>Vous sçauez combien Lydias est à craindre, &amp;
		d’ailleurs estant icy parmy vn nombre infiny de puissans amis, nous ne
		pourrions luy faire le moindre tort du monde sans courir fortune de la
		vie. I’aduouë, mon pere, que ce discours m’a surpris, aussi luy
		ay-je demandé si ce qu’elle disoit estoit par raillerie.
		Vrayement, m’a-t’elle respondu, ie vous parle de sens froid, &amp; si
		vous ne le croyez, ie vous prie de le demander à Syluandre,
		outre qu’il est fort vostre amy, il est tres-sçauant &amp;
		tres-veritable. Ie croy, luy ay-je reparty, que c’est pour vous mocquer
		de moy que vous tenez ce langage. Mais c’est vous Hylas, me
		respondit-elle, qui peut-estre voulez que ie serue à vous faire
		passer le temps. Vous me parlez d’amour, comme si ie n’estois pas
		tres-asseuree que vous auez pour le moins douze ou quinze maistresses
		en ce pays, sans celles que vous auez laissees par tout où vous
		auez passé. Demeurons donc, ie vous prie, Hylas, amis comme nous
		auons tousiours esté, &amp; comme ie ne vous enuieray iamais la
		possession de Stelle, n’enuiez point aussi à Lydias l’affection
		que ie luy ay entierement promise. Voilà, mon pere, la belle
		responce que m’fait ceste coureuse: mais ie me mocque bien d’elle
		à mon tour: car ie l’ay tellement [209/210] oubliee, qu’en
		conscience ie n’oserois assurer si ie l’ay iamais veuë. Le grand
		Druïde ne pouuant presque s’empêcher de rire: Si est-ce,
		dit-il à l’Inconstant, que vous n’estes pas si courageux que
		vous dites: car vostre visage témoigne que vous n’estes pas
		sans émotion. Sage Adamas, luy respondit le Berger, ie veux que
		le Guy de l’an neuf ne me soit iamais propice, si ie ne suis
		parfaitement guery: mais ie ressemble à ceux qui ont eu vne
		violente maladie, ils sont quelquesfois sept ou huict iours à se
		remettre, encore qu’ils ne sentent aucun mal. Ie suis fort
		trompé, reprit Adamas, quelque violent qu’ait esté vostre
		mal, si le ressentiment vous en demeure sept ou huict iours. Ie ne
		l’auray pas seulement vn quart d’heure, respondit l’Inconstant, &amp;
		si vous prenez la peine de consulter mon visage, il vous dira
		qu’à ceste heure ie ne suis plus troublé, comme il vous a
		dit quand ie suis entré ceans que ie n’auois pas la teste bien
		faite. Astree &amp; Alexis ne pouuoient gouster le diuertissement que
		le grand Druїde prenoit à faire parler Hylas, pource que l’Amour
		les traitant diuersement, quoy qu’egalement mal, elles se figuroient
		plus mal-heureuses qu’elles n’auoient iamais esté. Leur
		entretien estoit vne resuerie tres-profonde, &amp; leur plus grand
		plaisir estoit à se representer infinie à cause qu’elles
		auoient de s’affliger. Aussi-tost qu’Adamas se fut apperceu de leur
		mauuaise humeur, il n’oublia rien pour les en diuertir: mais la
		fortune fit ce que sa prudence ne pût faire. Pâris tout
		eschaufé entra dans la sale où il estoit, &amp; luy
		parlant auec respect: Mon Pere, luy dit-il, la bonne compagnie que
		vous attendiez est en vostre salle basse, qui sçachant que vous
		estiez à table, n’a pas voulu monter, de peur de vous
		interrompre. Pâris, luy respondit Adamas, en se leuant de table
		auec Hylas, &amp; les deux Amants; i’ay sujet de me plaindre de vous:
		au lieu de faire les honneurs de ma maison, on diroit que vous y estes
		estranger. Allons donc mes filles, dit-il aux deux Bergeres, reparer
		auec Hylas; la faute que Pâris nous a fait faire. Ils
		descendirent ensemble, &amp; entrerent dans ceste salle, qui pour la
		saison extrêmement chaude, estoit la meilleure du monde. Phocion
		n’aperceut pas si tost le grand Druїde, qu’il alla au deuant de luy,
		presque en courant, &amp; luy faisant vne grande reuerence: Seigneur,
		luy dit-il, faut-il que nous vous donnions tant de peine, &amp;
		abusions ainsi de l’amitié que vous nous portez? L’affection
		que ie vous porte, respondit Adamas, est fondee sur de si grandes
		raisons, que i’irois iusques au bout du monde s’il s’agissoit du repos
		de quelqu’vn de vostre trouppe. Il ne luy dit que cela pource qu’en
		mesme temps Licidas, Syluandre, Thamire, Thircis, Corilas, &amp; les
		autres Bergers vindrent luy rendre leur deuoir, &amp; le conuierent de
		les saluer l’vn apres l’autre, &amp; les contenter chacun de quelque
		bon mot. De l’autre costé Alexis &amp; Astree oubliant ce que la
		ciuilité les obligeoit de rendre à toutes leurs
		compagnes, estoient tellement attachees auec Diane &amp; Phillis, que
		le grand Druyde fut contraint de les separer, &amp; leur dire en riant,
		qu’elles estoient bien plaisantes toutes quatre, de faire si peu de cas
		de tout ce qui estoit à l’entour d’elles [211/212].</p>

		<p>Diane, &amp; Astree se quitterent. L’vne se mit à baiser ses
		anciennes amies, &amp; l’autre auec sa sagesse accoustumee, respondit
		si à propos au grand Druїde, qu’en luy-mesme il aduoüa que
		Pâris seroit trop heureux d’auoir vne femme si accomplie, aussi
		luy fit-il beaucoup plus d’accueil qu’à toutes les autres. Si
		l’on en oste Phillis qu’il traicta comme sa parente, &amp; comme la
		maistresse de Licidas. Les compliments ayans esté faits de part
		&amp; d’autre, Adamas fit asseoir vne partie des Bergeres auprés
		de soy, &amp; donna charge à Pâris d’entretenir l’autre.
		Alexis, Astree, Diane, Phillis, Daphnis, Celidee, la triste Doris,
		&amp; l’inconstante Stelle furent quelques temps ensemble à se
		dire ce qui leur estoit arriué depuis leur cruelle separation:
		mais le plaisant Hylas reuenant à son pis-aller, c’est dire
		à Stelle, les bras ouuerts: Ha ma Maistresse, s’escria-t’il, en
		fin, en fin voilà Hylas, qui reuient à vous tout entier:
		Amerine, ny les affeteries n’ont peu vous le voler. Ceste boutade de
		l’Inconstant fut parmy la compagnie le sujet d’vne si grande risee, que
		quoy que pûst faire la babillarde Stelle, elle ne sceut luy
		respondre. Cependant les quatre fideles amies, à qui les
		extrauagances d’Hylas estoient trop communes &amp; trop vieilles pour
		en rire, s’esloignerent vn peu des autres, &amp; commencerent à
		bon escient à parler de leurs affaires. Hélas! mes
		cheres soeurs, dit Astree, si vous sçaviez le sujet que i’ay de
		me plaindre de ma belle maistresse, vous auriez pitié de moy,
		&amp; ne vous pourriez empescher de la condemner [sic!]: elle
		faict si peu de cas de mon amitié &amp; de mon courage, qu’elle
		[212/213] ne veut pas mesme se persuader, que ie puisse aller auec elle
		aux Carnutes. Phillis &amp; Diane l’interrompant, ne parlez point, ma
		soeur, luy dirent-elles, de ce funeste voyage, vous ne le ferez ny
		l’vne ny l’autre, si nos voeux sont ouys: mais continuant la vie que
		nous auons commencee deuant tant de mal-heurs qui nous ont accueillis
		depuis vne Lune &amp; demie, nous retournerons ensemble reuoir nos
		troupeaux, nos bois, &amp; nos cabanes. Plûst au bon Bellenus,
		reprit Alexis, qu’il me fust permis de faire ce que vous dites, belle
		Bergeres: mais ceste loy cruelle de la necessité m’arrache
		d’auprés de vous, &amp; bien-tost me priuera du seul bien
		qu’aujourd’huy ie gouste dans le monde. Ce n’est pas en si grande
		compagnie que ie dois continuer ce discours, rompons-le, s’il vous
		plaist, iusqu’à ce soir, que nous ne serons que nous quatre,
		&amp; ne nousfaisons point regarder par ces autres Bergeres. Cela dit,
		elles s’en r’approcherent, &amp; se mirent à entretenir Celidee,
		sur l’attente qu’elle auoit d’estre bien-tost plus belle que iamais. Ce
		discours les entretint iusques à ce qu’on leur apportast dans de
		grandes Corbeilles les meilleurs fruits du monde.</p>

		<p>Elles se ietterent dessus, &amp; Syluandre, Licidas &amp; Hylas,
		demanderent congé au grand Druïde d’estre de la partie,
		afin de pouuoir entretenir leurs maistresses. Pâris les suiuit
		aussi-tost, &amp; commençant à prendre la mesme jalousie
		de Syluandre, que si des-ja il eust esté mary de Diane, auoit
		déit de veoir combien cherement elle receuoit les fruits que luy
		choisissoit le Berger. Adamas de son costé parloit des choses
		passees, &amp; de la [213/214] malice du peuple, qui veut philosopher
		sur le gouuernement. Phocion, Thamire, &amp; Thirsis, s’estonnoient de
		sa grande suffisance, &amp; ne pouuoient assez admirer la force que les
		Dieux luy auoient donnee pour resister aux fatigues dont la guerre,
		&amp; le soin de l’Estat l’auoient enuironné. Toute l’apresdinee
		s’estant fort bien passee, Leonide &amp; Syluie, que le Druïde
		auoit fait aduertir de la venuë de ceste bonne trouppe, vinrent vn
		peu deuant la nuict, la veoir, &amp; la prier au nom d’Amasis, de venir
		au Chasteau. Nous auons dirent-elles, des chariots pour mener les
		Bergeres. Adamas sera, s’il luy plaist, le guide des Bergers. Les vns
		&amp; les autres s’en estans remis à ce qui seroit trouué
		bon par le grand Druïde, partirent aussi-tost qu’il eut receu des
		nouuelles d’Amasis. Toutes les Bergeres monterent dans deux Chariots,
		&amp; pour les conduire Leonide entra dans l’vn, &amp; Syluie dans
		l’autre. Elles allerent descendre à la porte du Chasteau, &amp;
		le plus viste qu’elles purent monterent par vn degré
		dérobé dans la chambre de Leonide, afin de n’estre point
		veuës, que les Bergers ne fussent arriuez. Ils ne les firent
		gueres attendre, pource qu’Adamaspartant de chez soy incontinent apres
		elles, en conduisit la moitié par les ruës, &amp; donna le
		reste à mener à Pâris. Les estrangeres &amp; les
		Cheualiers qui les veirent entrer au Chasteau, s’arresterent au
		commencement à leur habit: mais les considerans depuis au
		visage, &amp; voyans leur ressemblance &amp; leur bonne mine,
		aduoüerent qu’ils leur faisoient honte. Les Princes, les
		Princesses, les principaux Cheualiers, &amp; [214/215] les plus grandes
		Dames estoient auec les Nymphes dans le iardin du chasteau. Adamas ne
		trouua point de lieu plus à propos pour presenter les Bergers,
		pource qu’en quelque sorte il sembloit conforme à leur
		condition. C’est pourquoy il les y mena, &amp; fit aduertir Leonide
		&amp; Syluie, qu’il les y alloit attendre auec leur compagnie. Ils ne
		furent pas plustost dans l’allee où estoit la Cour, qu’Amasis
		voyant paroistre Adamas, &amp; tant d’hommes apres luy habillez de
		blanc, iugea qu’il luy amenoit les Bergers qu’elle auoit tant
		desiré voir. Elle le dit à la Reyne Argire, qui prenant
		Dorinde d’vne main, &amp; Galatee de l’autre, &amp; faisant mettre
		Daphnide &amp; Madonte aux deux costez de Rosanire, suiuit en se
		promenant, la Nymphe. Adamas estant si prés d’elles, qu’il
		pouuoit estre ouy, s’arresta, &amp; mettant vn genoüil en terre,
		pour en faire faire de mesme à tous les Bergers: Madame, luy
		dit-il, ie prendray la hardiesse, s’il vous plaist de dire sans faire
		tort à qui que ce soit, que voicy vne partie la plus saine &amp;
		la plus illustre de tout ce que vous auez de subiects. Ie vous dirois
		leur merite, &amp; les maisons fameuses dont ils sont sortis, s’ils
		n’auoient l’honneur d’estre cognus de vous, &amp; si la
		simplicité de leur condition, &amp; le mespris qu’ils font de la
		fortune, pouuoit souffrir que ie vous fisse voir ce que la Fortune
		auoit accordé à la vertu de leurs peres. Amasis les ayant
		priez de se leuer, leur dit en general les meilleures paroles du monde,
		&amp; leur donna le temps de pouuoir l’vn aprés l’autre luy
		faire la reuerence. Syluandre &amp; Licidas qui estoient à la
		teste de ces Bergers, comme deux grands pins au front d’vne [215/216]
		belle touffe de bois, arresterer les yeux des Princesses &amp; des
		Nymphes. Elles ne pouuoient assez admirer leur beauté, &amp;
		leur bonne mine, &amp; aprés auoir consideré la grace
		dont ils sçauoient accompagner leurs discours, confesserent
		qu’ils auoient quelque chose qui ne se voyoit point aux plus parfaits
		Courtisans. Les cinqs Princes, &amp; les cinq grands Cheualiers
		interrompirent par leur venuë le discours qu’auoit commencé
		Syluandre, &amp; et l’embrassant l’un après l’autre, luy firent
		quelque faueurs plus particulieres qu’au reste de ses compagnons.
		L’amour qui estoit lors le seul Dieu auquel s’adressoient presque
		toutes les pensees aussi bien des Princes que des Bergers, fut le sujet
		qu’ils prindrent pour faire par ler Syluandre. Ce fut là que
		voulant paroistre ce qu’il estoit, il recueillit en un seul discours
		tout ce que la grandeur de son estude, &amp; la delicatesse de son
		esprit lui fournit d’excellentes pensees. Ces Princes qui enueloppez
		dans le mal heur general de leur condition, n’auoient point
		accoustumé d’auoir des gens faits comme Syluandre auprès
		d’eux, ne se contentoient pas de tesmoigner leur admiration: mais en
		eux mesmes sentoient ie ne sçay quoy, qui se pouuoit appeler ou
		une honte d’estre surmontez par un Berger, ou ennuie d’estre aussi
		honnestes gens qu’un Berger. Cependant voicy Leonide &amp; Syluie qui
		arriuent auec ces incomparables beautez, qui sembloient au lieu de
		venir faire la reuerence aux Nymphes &amp; aux Princesses, auoir fait
		resolution d’arracher de leur esprit la vanité qu’elles se
		donnoient d’estre sans compagnie. Aussi tost qu’Argire [216/217] veit
		Astree, encores qu’elle fust bien triste &amp; Diane qui estoit ce jour
		là plus belle qu’elle n’auoit esté de sa vie, elle en
		demeura si estonnée qu’apres les auoir baisees cent fois, elle
		les fit autant baiser pour le moins à Rosanire &amp; Cephise.
		Les Princes en furent ravis, &amp; s’ils n’eussent esté
		extremément fideles, il y auoit en cette veuë beaucoup
		à craindre pour leurs maistresses. Il estoit toute nuict auant
		que les admirations que toute la Cour auoit des ces beautez fussent
		finies. Mais Amasis faisant conscience de les retenir dauantage, apres
		auoir sceu combien de chemin elles auoient fait le mesme jour. Mes
		belles filles, leur dit elle, &amp; vous gentils Bergers, allez, s’il
		vous plaist, reprendre une partie du repos que nous vous auons
		osté. I’ai remis au grand Druide tout le soin que ie deurois
		auoir de vous. Il m’a promis qu’il n’y oubliera rien. Ces Princes &amp;
		ces Princesses vous coniurent que vous leur donniez le iour de demain
		tout entier, &amp; ne negligiez rien de tout ce que vous auez, qui peut
		augmenter la beauté des resiouissances publiques. Les Bergers
		&amp; les Bergeres ayans leurs actions ou par leurs paroles
		tesmoigné qu’ils obeiroient, se retirerent auec la mesme bonne
		grace qu’ils estoient venus, &amp; trouuans des chariots à la
		porte du chasteau pour les uns &amp; pour les autres, toutes les
		Bergeres auec les deux Nymphes y monterent. Et Adamas, auec Phocion,
		Tamire, &amp; quelques autres vieillards, en prindrent un pour eux.
		Cependant la jeunesse s’en retournoit à pied, &amp; leur seruoit
		de gardes. Adamas suiuant la volonté de la Nymphe, auoit fait
		marquer [217/218] trois maisons les plus priches de la sienne, pour
		loger à leurs aises les Bergers &amp; les Bergeres. Aussi ne fut
		il pas plustost entré chez luy, que les receuant pour la seconde
		fois auec beaucoup d’affection: Mes amis, leur dit-il, la Nymphe a
		creu que ie n’estois pas assez grand Seigneur pour vous traitter: elle
		a voulu vous tesmoigner par là l’estime qu’elle fait de vous,
		&amp; ne m’a creu capable que d’executer ses commandemens. Les tables
		furent incontinent couuertes: mais auec tant d’appareil &amp; de
		magnificence, que les Vergers &amp; les Bergeres crurent estre
		retournez à la condition de leurs ancestres. Le souper ayant
		duré fort long temps, fit que la compagnie se separa bien tost
		aprés, pour s’aller mettre au lict. Les Bergers eurent un logis
		pour eux, &amp; les Bergeres un autre. Il n’y eut que Phocion, le vieil
		Arcas, Tamire &amp; Celidee, qui furent logez seuls dans une petite
		maison qu’on leur auoit reseruee Alexis, outre son lict, en auoit fait
		dresser deux autres dans sa chambre, afin de pouuoir estre auec Astree,
		Diane, Phillis &amp; Daphnis. Comme elles furent seules retirees, &amp;
		que la porte de leur chambre fut fermee, Diane qui iugea que la
		presence de Daphnis empecheroit la Druide &amp; ses compagnes de parler
		librement, voulut la mettre dans leur confidence. Elle en fit
		l’ouuerture fort à propos, &amp; apprit à Alexis &amp;
		Astree la nouuelle amour d’Alcidor, &amp; la sottise de Calidon. Cela
		les ayant fait tomber sur leurs affaires, elles couroient fortune d’y
		passer toute la nuict, si les prieres de la Nymphe ne leur fussent
		venuës en memoire. Elles se hasterent de se des-[218/219]habiller,
		&amp; Alexis embrassant Astree: Mon seruiteur, luy dit-elle, c’est
		à cette heure ou iamais, qu’il faut que vous temoignez si vous
		m’auez aimée. Ie croiray tout ce qu’il vous plaira, &amp;
		violeray plustost toute la reigle des Druides pour ne me point separer
		de vous, si mettant tout vostre ennuy sous les pieds, vous pareissez
		auec tous les charmes &amp; les appas que la nature vous a donnez.
		Puisque vous desirez cette preuve de mon affection: Ma maistresse, luy
		respondit Astree, ie vous feray demain voir, si ie puis, combien vous
		estes veritablement aimee. Là dessus elles se meirent toutes au
		lict. Astree &amp; Phillis coucherent ensemble pour s’entretenir plus
		particulierement. Diane &amp; Daphnis se meirent en un mesme lict,
		&amp; Alexis dans un autre. De l’autre costé les Princes, les
		Princesses &amp; les Nymphes estans sortis de table se retirerent
		chacun à leur appartement pour se preparer aux ceremonies du
		lendemain, &amp; estre prests de bonne heure pour accompagner les Nymphes au sacrifice.</p>

		<p>Le lieu et le temps de ce grand sacrifice ayant esté prise de
		longue main, &amp; le reste se trouuant tout prest par les sons du
		grand Druide, &amp; du grand Pontife, on n’attendit que le leuer du
		Soleil, pour commencer à faire marcher les choses necessaires.
		Clindor &amp; Leontidas firent mettre en ordre les trouppes de la
		ville, &amp; les Chefs de la garde des Nymphes monterent à
		cheual, avec leurs compagnies de Solduriers &amp; d’Ambactes. On auoit
		fait faire dans le lieu où durant le siege Polemas auoit eu son
		quartier, vn Temple [219/220] portatif de charpenterie &amp; de toiles.
		Le dehors estoit peint comme si c’eust esté vn batiment de
		marbre à la rustique, &amp; le dedans couuert de draps d’or
		&amp; d’argent, auoit six vingts toises de long, sur quarante de large.
		Il y auoit des galeries &amp; des eschafaux à l’entour, faits de
		telle sorte qu’on pouuoit voir de tous les endroits, aussi bien que de
		l’eschafaut des Princes, des Princesses &amp; des Nymphes. La terre
		estoit couuerte de grandes toiles peintes en parquets de menuiserie. Au
		milieu il y auoit vne espece de Sanctuaire fermé de balustres de
		bois doré, &amp; orné de trois grands Autels l’vn deuant
		l’autre, dont le premier ne pouuoit estre employé qu’à
		faire brusler des parfums. Les gardes &amp; les solduriers de la Nymphe
		enuironnerent tout ce lieu, &amp; n’y laisserent entrer que ceux qui
		deuoient seruir aux sacrifices. L’heure venuë où il falloit
		commencer la procession generale: le College des Augustales marcha le
		premier, celuy des Vestales apres, &amp; les filles Druïdes
		conduites par la venerable Chrysante &amp; la vieille Cleontine, qui
		pour ce sujet estoient arriuees dés le soir precedent, allerent
		seules, de peur d’estre profanees par les autres Relgieuses, qu’elles
		ne croyent pas estre au seruice du vray Dieu. Les Pontises accompagnez
		de leur grand Pontise, &amp; reuetus de leurs robbes de pourpre,
		suiuirent les filles, &amp; furent suiuis par les Druïdes, qui
		couuerts de leurs Surpelis de lin, &amp; accompagnez des Eubages,
		Vacies, Bardes, &amp; Sarronides, alloient deuant Adamas avec vne
		deuotion qui en pouuoit donner à ceux qui n’en auoient point.
		Les Cheualiers de la Nymphe &amp; [220/221] ceux des Princes &amp;
		Princesses estrangeres, marcherent quatre à quatre, vestus le
		plus superbement qu’ils auoient pû, &amp; furent plus de deux
		heures à passer. Derriere eux venoient les Bergers de Lignon,
		à leur mode si proprement, qu’ils attiroient sur eux les yeux de
		tout le peuple. Pour continuer cet ordre, les Cheualiers de Bourgogne
		alloient cinq de rang. Apres eux Damon, Lipandas, Alcidon, Ligdamon
		&amp; Lydias, &amp; parmy un grand nombre d’Escuyers &amp; autres
		officiers estoient Rosileon, Sigismond, Celiodante, Godomar &amp;
		Clidamant. Quelque temps apres qu’ils furent passez, marcherent deux
		compagnies des gardes de la Nymphe, conduits par Clindor &amp;
		Leontidas, pour faire faire place à cent ou six vingts Dames, au
		front desquelles estoient la Reyne Argire, Amasis &amp; Dorinde,
		Rosanire, Cephise &amp; Galatee. Les deux merueilleuses Bergeres Astree
		&amp; Diane, habillees comme ie diray ailleurs, marchoient au milieu de
		Daphinde &amp; Madonte: mais si pleines d’attraits &amp; de charmes,
		que ceux-mesmes qui estoient les plus estonnez de la richesse des
		habillemens des Dames, advouerent que toutes ensemble elles n’auoient
		pas autant de beautez que les deux Bergeres. Derriere elles estoient
		Circeine &amp; Palinice entre Leonide &amp; Syluie, &amp; selon cet
		ordre marchoient toutes les Dames estrangeres auec les Nymphes,
		où aprés que le grand Druïde eut donné l’eau
		Lustralle aux Princesses, elles s’allerent mettre sur les eschaffaux
		qui leur estoient preparez. Les ceremonies ordinaires &amp; les
		parolles sacrees, obligerent tous les assistans à joindre leur
		particu-[221/222]lieres oraisons aux publiques, &amp; attendre auec
		tremblement la venuë du grand Teutates, qui estoit si
		solemnellement inuocqué. La Musique continua ces prieres, &amp;
		fit ouyr ce grand Cantique d’action de graces, que par une tradition
		fort ancienne les Druides croyent auoir esté composé par
		le grand Dis. Cela finy, le cœur des Druides chanta sur vn autre ton
		d’autres paroles sainctes &amp; mysterieuses, à la fin
		desquelles le grand Druide leuant ses mains vers le Ciel, soustenuës
		par deux Vacies, profera ceste puissante &amp; espouuentable priere.</p>
	</div>

	<div class="contentci">
		<div class="spacerp"></div>
		<h2>ORAISON</h2>
		<h3>Au Dieu Hesus, Bellenus, Taramis le grand Tautates.</h3>
		<div class="spacerp"></div>

		<p>Source infinie de sagesse &amp; de bonté,
		substance sans commencement &amp; sans fin, Hesus qui par ta force
		engendre Bellenus, dont la misericorde ne se faisant qu’vne auec ta
		justice, par cet eternel accord produit ce grand amour, que nous
		adorons sous le nom de Taramis: O! nostre inenarrable Teutates,
		escoutes les remerciemens que nous te faisons, pour le salut de cet
		Estat, &amp; reçoy les victimes choisies, que selon ta saincte
		ordonannce nous sommes prests de te presenter. Nous auons veu esclater
		ta Iustice, lors que ne voulant pas enveloper les innocens auec les
		coupables, tu t’es contenté de punir ceux qui par leur
		obstination à mal faire, s’estoient rendus indignes de tes
		graces. Fais aujourd’hui, [222/223] Seigneur, que ta clemence donnant
		sujet aux meschans de s’amender, &amp; aux bons de perseuerer en leur
		saincte vie, ne nous apporte desormais que l’abondance et la
		felicité dont les benedictions sont accompagnees. Ainsi florisse
		à iamais en sa pureté la veritable Religion, laquelle tu
		as toy-mesmes enseignee à nos Peres. Ainsi ta gloire fasse
		trembler ces infideles Monarques, qui sont si foux de croire qu’il n’y
		a rien au dessus d’eux. Ainsi l’abominable effronterie de l’Atee soit
		confondue, toutes les fois que sa bouche ou son cœur oseront reuocquer
		en doute l’infaillibilité de ton estre, en le confessant
		puissions nous affermir les ames chancelantes, &amp; au Ciel auec toy
		receuoir la recompense laquelle est promise à tous ceux qui
		meurent en effect ou de volonté, pour la defence de ta parole.</p>
		<div class="spacerp"></div>
	</div>

	<div class="contentl">
		<p>Aussi-tost que ceste priere fut finie, tout le peuple cria, ainsi
		soit-il, &amp; la Musique le reïtera iusques à ce qu’on
		voulut commencer les sacrifices. Cent taureaux blancs qui n’auoient
		iamais esté mis sous le joug, ayans les cornes dorees &amp;
		ceintes de grands chappelets de differentes fleurs, furent presque en
		mesmes temps immolez. Rien ne fut obmis de tout de qu’on auoit
		accoustumé d’obseruer auant, durant &amp; apres l’immolation.
		Les entrailles des ces hosties se trouuerent telles qu’on les desiroit,
		&amp; le feu dont elles furent en partie consumees, n’eut que des
		signes de paix, d’abondance &amp; de plaisir. La fin des sacrifices ne
		[223/224] fut pas celle des ceremonies. Les machines cachees sous terre
		firent en vn instant disparoitre les Autels, &amp; ce qui restoit des
		victimes. Au lieu des toiles qui estoient à l’entour des Autels,
		on y en veid peu à peu s’estendre d’autres peintes de roses, de
		lis, &amp; de violettes, qui sembloient naistre sous les pieds des
		Druïdes. Vn petit Autel chargé d’vn gasteau, de plusieurs
		fiolles ou boites de parfums, &amp; d’vn vaze de cristal plein de vin,
		sortit de dedans terre. Et des voûtes du Temple descendit dessus
		vn dais de pourpre, rehaussé de fleurs d’or &amp; d’argent
		faictes à l’esguille. Adamas alors descendit du petit
		eschaffaut, où il estoit auec tous les Druides &amp; les
		Pontifes, &amp; prenant le grand Pontife par la main, alla auec tous
		ces ornements de ceremonie, se mettre à trois pas de ce petit
		Autel. Incontinent apres Rosileon, Godomar, Celiodante &amp; Clidamant
		descendirent du lieu où ils estoient, &amp; attendirent au bas
		de l’escalier le Prince Sigismond. Il estoit vestu d’vn habillement
		à la Romaine de toile d’argent, par bandes reprises auec de
		grosses perles, &amp; les quatre Princes en auoient de la mesme
		estoffe, mais chacun de differente façon. Dorinde, au milieu de
		Rosanire: Cephise &amp; Galatee descendirent aussi de son eschaffaut,
		&amp; vont se mettre au costé droit de Sigismond. Ces quatre
		Princesses auoient des robbes à l’Italienne, d’estoffe de foye
		blanche &amp; d’argent, couuerte de fleurs si bien nuées, que de
		loin on croyoit qu’elles estoient habillees de veritables fleurs. Elles
		auoient de grands voiles de gaze d’argent, qui, par l’artifice de
		plusieurs petits fers, estoient tousiours en demy-cercles à
		[224/225] l’entour de leurs testes. Le grand Druyde ayant fait mettre
		Dorinde &amp; Sigismond l’vn auprés de l’autre, leur fit vne
		forte sage &amp; fort necessaire remonstrance, &amp; les interrogeant
		par les paroles solemnelles, sans qui les mariages sont reputez nuls:
		Vous estes, leur dit-il, maistres de famille. Vous, Sigismond Prince de
		Bourgongne, recevez Dorinde de ma main &amp; de son consentement. Et
		vous, Dorinde, sçachez que vous n’estes plus libre, &amp;
		qu’ayant soubmis vos volontez à celles de Sigismond, vos pensees
		mesmes ne sont plus à vous. Le grand Potife qui estoit derriere
		le grand Druyde, luy presenta vn vaisseau d’argent, où estoient
		des eaux de senteur. Il en parfuma ces Amans, &amp; leur presenta
		à chacun une partie du gasteau, &amp; une goute du vin qui
		estoit sur l’Autel. Et ceste ceremonie acheuee, chacun se mit à
		genoux, &amp; fut assez long-temps à prier Bellenus, &amp; la
		Vierge qui deuoit enfanter, qu’ils rendissent ce mariage heureux. La
		musique, en suitte de cela, remit tout le monde dans la joye, dont la
		saincteté des mysteres, &amp; la crainte de les profaner les
		auoient retirez. Toute ceste grande &amp; extraordinaire compagnie se
		retira au chasteau en l’ordre qu’elle estoit venuë au Temple,
		&amp; la Nymphe qui tenoit Cour ouuerte à tout le monde, voulut
		que les Bergers &amp; les Bergeres de Lignon eussent la mesme place que
		personne ne leur eust disputee si leur condition eust esté
		égale à leur naissance. Là Amasis voulut rendre vn
		témoignage public des grands seruices qu’Adamas luy auoit
		rendus. Elle l’enuoya querir chez luy par Clidamant mesme, &amp;
		l’obligea de sus-[225/226] pendre pour ce iour-là les reigles de
		son ordre. Alexis ne pût honnestement refuser au grand
		Druïde de l’y accompagner, encore qu’elle eust fort desiré
		de ne paroistre non plus en ce superbe festin, qu’elle auoit fait en
		toutes les autres ceremonies. Le precipice sur le bord duquel elle
		estoit, non comme Alexis: mais comme Celadon, pour ne sçauoir
		de quelle vray semblable raison destourner la volonté qu’auoit
		Astree de la suiure par tout, ne luy representant que des morts
		infaillibles, &amp; des Enfers preparez pour le punir, luy ostoit
		l’enuie de se trouuer parmy tant de plaisirs. Il fallut toutesfois
		qu’il y allast, &amp; contrefist mieux que iamais ce personnage
		importun, qu’il n’auoit fait qu’entretenir son mal au lieu de le
		guerir. Adamas par vn priuilege que les Princes ont rarement
		accordé à la vertu, fut mis au bout de la table entre la
		Reine Argire &amp; la Nymphe. Sigismond &amp; Dorinde furent l’vn
		deuant l’autre au dessus des Princes &amp; Princesses. Alexis eut sa
		place entre Daphinde &amp; Madonte. Pâris voulut seruir Diane en
		ceste occasion: c’est pourquoy il n’eut point de place affectee: Et
		tout le reste des Cheualiers &amp; des Dames furent assis come de
		coustume. Le destin fut le plus magnifique qu’eussent iamais fait les
		Princes Gaulois. Il y fut seruy vn nombre infiny d’oyseaux de toutes
		sortes, dont le bec &amp; les pieds estoient couuerts d’or ou de
		vermeillion. Rien de tout ce qui se trouue de rare en toutes les
		contrees de l’Europe &amp; de l’Asie n’y fut oublié. Bref les
		fables ne sçauroient presque rien faire admirer aux banquets
		mesme de leurs Dieux, qui en effect ne fust veu [226/227] en celuy-cy.
		Aussi tost qu’il fut acheué, douze petits enfans d’vne mesme
		grandeur &amp; d’vne mesme beauté, habillez en amours, se
		presenterent deuant les Princes &amp; les Princesses, &amp; chanterent
		l’Epithalame que le Barde qui auoit charge de la Poësie,
		auprés de la Nymphe, auoit bien eu de la peine à composer
		en si peu de temps. Comme ils eurent chanté, ils tirerent de
		leur carquois des fleches, au bout desquelles estoient de fort petites
		fioles de verre, pleines de toutes sortes d’excellentes eaux. Ils en
		firent voler vne tres grande quantité contre le plancher de la
		salle, où les phioles se cassants parfumerent tout le lieu,
		&amp; toute la compagnie. Les behours &amp; les iouxtes que les
		Cheualiers auoient preparees, tirerent les Princes &amp; les Princesses
		de la salle pour se rendre sur les eschaffaux. Alcidon, Damon,
		Lippandas, Ligdamon, &amp; Lydias y parurent: mais ce fut plustost
		pour témoigner leur affection à Sigismond, que pour
		disputer l’honneur qu’il y auoit à acquérir. Il y eut
		plusieurs lances rompuës, &amp; plusieurs Cheualiers renuersez par
		terre: mais rien ne donna tant de plaisir que l’ariuee de soixante ou
		quatre-vingts Bergers, en trois trouppes, qui habillez à la
		rustique, ou en Sauvages, prindrent la place des Cheualiers. Comme ils
		furent maistres, &amp; qu’ils eurent esté assez considerez, une
		trouppe joüa long-temps des murettes: une autre luy respondit
		auec des lyres: &amp; la troisiesme continua avec des haut-bois. Ayans
		acheué leurs chansons, ils se metterent en dansant, &amp;
		representant une sorte de combat, fort cognu des Gaulois, se firent
		admirer de tous [227/228] les spectateurs. Ein fin, pour acheuer leur
		tournoy Pastoral, ils se remirent en trois comme au commencement, &amp;
		coururent, sauterent, &amp; luitterent tout le reste du iour. Les
		vainqueurs ayans esté couronnez se trouuerent dix: desquels
		Syluandre &amp; Licidas estoient les principaux. Ils furent droict
		à l’eschafaut d’Amasis &amp; de Galatee, &amp; mettans leurs
		Couronnes à leurs pieds, leur firent chacun vn discours pour les
		asseurer de leur fidelité &amp; de leur seruice, si bien
		pensé, que par là ils acheuerent de combler tout le monde
		de l’estonnement qu’ils auoient commencé de leur donner. La
		nuict vint auant que les plus difficiles à contenter eussent
		trouué ennuyeux ces exercices, &amp; les jeux des Bergers. Mais
		ne pouuans plus estre veus, il falut que les resioüissances qui ne
		sont belles que durant l’obscurité, succedassent à celles
		du iour. Les feux furent allumez &amp; regardez de tout le monde auec
		rauissement. Les machines dont ils estoient composez, firent à
		tous les spectateurs veoir le tresbuchement de cét ambitieux,
		qui abusant de la grace que luy auoit faite Iupiter, osa pretendre au
		plus secret de ses plaisirs, &amp; à l’vsurpation d’vne chose
		que le Dieu mesme n’auoit pû acquerir que par des voyes
		legitimes. Ixion auoit la teste presque dans les enfers, &amp;
		cependant il sembloit à son action qu’il ne pût oublier
		ceste grande beauté en la faulce ioüissance, de laquelle il
		auoit mesme gousté de veritables delices. Son corps brusloit de
		tous costez: &amp; le feu du tonnerre dont son maistre venoit de le
		precipiter du Ciel, acheuoit de consumer ce qu’il auoit [228/229]
		d’entier, &amp; toutesfois sa passion enragee luy faisant dans la mort
		mesme, souhaitter ce qu’il perdoit; ses yeux &amp; ses bras à
		demy bruslez, faisoient veoir combien extrême estoit le regret
		qu’il auoit de l’abandonner. Il n’y eut personne qui ne veist
		clairement que c’estoit vne fable, dont la vie de Polemas auoit faict
		vne histoire, &amp; ne iugeast que ç’auoit esté
		l’intention de l’ingenieur: pource que l’image d’Ixion avoit vn masque
		&amp; des cheueux qui la faisoient prendre pour celle de Polemas.
		Pendant que le peuple continuë par tout ces feux de ioye: les
		Princes, les Princesses &amp; le reste de la Cour furent se mettre
		à table, oú l’on les seruit magnifiquement comme ils
		auoient esté le matin. Vne musique de voix soustenuë par
		vne autre d’instruments, dura autant que le festin, &amp; ne se retira
		qu’apres les tables leuees. Ceux qui deuoient ioüir pour le bal,
		se mirent en leur place, &amp; conuierent toute la Cour à
		commencer la dance, qui tout ainsi que les Romains estoit appellee
		Choree entre les Gaulois. Sigismond mena Dorinde: Rosileon, Rosanire:
		Celiodante, Cephise: Godomar, Galatee. Clidament ne dança
		point, pource que n’ayant peu obtenir d’Astree (dont il deuenoit peu
		à peu extrêmement amoureux) qu’elle dançast, il
		voulut demeurer à l’entretenir. Estrange sympatie du frere &amp;
		de la sœur, qui par vne mesme imprudence se laissans emporter à
		des passions infructueuses, n’aduancerent rien que de se persecuter
		eux-mesmes, pour persecuter ces deux infortunez Amants! Alcidon mena
		Daphnide: Damon, Madonte: Lipandas, [229,230] Mellandre: Ligdamon,
		Syluie. Leonide refusa Agis, &amp; se fit mener par son cousin
		Pâris. Syluandre y conduisit Diane: Licidas, Phillis: Hylas,
		Stelle: &amp; Circeine &amp; ses compagnes y furent menees par leurs
		seruiteurs. L’importunité fut si grande dont Clidamant acheua de
		troubler le repos d’Astree, que Celadon s’en apperceut. Son imagination
		qui estoit tousiours tournee vers les choses tragiques, le travailla
		pour le moins autant que la presence de Clidamant. C’est bien
		iustement, disoit-il, mal-heureux Berger, si tu vois reüssir tous
		les desseins, au contraire de tes esperances! As-tu pas violé
		ceste extrême fidelité, sous laquelle seule tu pouuois
		estre à couuert de toutes les iniures du temps, &amp; de la
		Fortune? Tu as mieux aymé croire le conseil des hommes, que de
		t’arrester à celuy du Dieu, qui en luy obeissant te promettoit
		d’extrêmes contentements. C’est la voix d’vn autre Dieu,
		diras-tu, qui parlant par celle d’Adamas, t’a commandé de faire
		ce que tu fais. Ha Celadon! que ceste excuse sera tousiours foible
		aupres de celuy qui iugeront exactement des choses. Les Dieux ont de
		differentes pensées, comme ils ont de differentes qualitez.
		Quand ils s’entremettent de conduire l’ouurage de leurs compagnons, il
		est à croire, quoy qu’ils soyent tous parfaits, qu’ils y
		reüssissent moins parfaitement que ceux qu’ils veulent imiter.
		Amour estoit celuy auquel tu deuois obeyr absolument, comme dés
		ton enfance il estoit le seul auquel tu t’estois sacrifié tout
		entier. Qui t’asseurera qu’Adamas ne te trompe point, ou que le Dieu
		qui luy a [230/231] comandé d’auoir soin de toy, ne l’ait point
		trompé, &amp; par cet artifice vangé la ialousie que
		peut-estre ta particuliere deuotion à l’amour, luy aura donnee.
		Mais sans aller si auant, confidence ce que tu as auancé depuis
		que tu as osé violer ta propre fidelité, &amp; iuge par
		là si tu as bien ou mal fat [sic!]. Tu as vû ta Bergere.
		Tu l’as entretenuë, &amp; si bien entretenuë qu’il ne te
		reste plus que la derniere faueur à luy demander. Mais tourne la
		medaille, &amp; tu cognoistras que ta fortune est bien funeste. Il faut
		que tu la quittes ceste vnique cause de ta joye &amp; de ton desplaisir
		: &amp; la quittant, que tu la desoblige, si tu ne veux la mettre plus
		en colere qu’elle n’estoit, lors qu’elle te contraignit à te
		jetter dans Lignon. Apres ceste separation que penses-tu deuenir? Et
		à quoy crois-tu qu’aboutiront toutes ces allees &amp;
		venuës qu’Adamas &amp; Leonide feront pour te remettre bien auec
		elle? A rien qu’à la fascher &amp; renouueller sa haine. Elle
		s’offencera, si elle sçait que tu te sois presente deuant elle
		sans son commandement. Et si elle ne le sçait point, que ne
		trouuera-t’elle point à redire en ton absence, ou plustost en la
		fantaisie, qui apres tant de Lunes t’aura prise de reuenir à
		elle. Comme il parloit ainsi: Phillis qui auoit demeslé Astree
		des importunitez de Clidamant, le print par la main, &amp; le trouuant
		en ceste profonde melancolie. Madame, luy dit-elle, il faut que vous
		ayez quelque puissant diuertissement, puisque mesme vous ne voyez pas
		Astrée. Il y a long-temps, respondit-il, que le Prince Clidamant
		l’entretient, &amp; il pense si ses discours luy sont aussi
		desagreables[231/232] qu’à moy, qu’elle n’est pas fort
		satisfaite de la Cour. A ce conte, luy dit Astree, en luy prenant la
		main, ie veux croire que vous ne voyez pas vostre seruiteur.
		I’aduouë, luy respondit Celadon, que ie vous croyois encore auec
		Clidamant: Mais, mon cher seruiteur, continua t’il auec un grand
		souspir, sortons de ces lieux de confusion &amp; d’insolence: &amp;
		puisque pour me punir, Adamas &amp; Theutates le veulent ainsi,
		laissez-moy retourner aux Carnutes, afin que priuee de la merueille du
		monde, c’est à dire, de mon seruiteur, ie ne cesse tant que ie
		viuray de pleurer ceste perte, &amp; faire penitence de ma mauuaise
		fortune. Ma maistresse, luy repliqua la Bergere, si ce lieu me
		permettoit de vous dire ce que ie pense, ie ne vous laisserois pas sans
		me plaindre de vous, non seulement d’auoir voulu que ie parusse icy
		comme ie fais, mais de continuer ce cruel discours dont vous ne cessez
		depuis cinq ou six nuicts de me persecuter. Phillis les fit taire,
		pource qu’elle veid que Galatee venoit à elles. Tout le temps
		qu’elles eurent pour se remettre fut si court, que la Nymphe les aborda
		auant qu’elles eussent repris leurs bons visages. Elle leur dit force
		choses, &amp; laissant Leonide &amp; Syluie pour entretenir Alexis
		&amp; Phillis, entreprit Astree, &amp; apres l’auoir loüée
		de son extrême beauté, de l’art dont elle sçauoit
		se bien vestir: &amp; bref de tout ce qu’elle crût capable de la
		gaigner. Vrayement, luy dit-elle, discrette Bergere, ie trouue fort
		estrange que vous ayez refusé à Clidamant la premiere
		priere qu’il vous ait iamais faite. Ie ne sçay, Madame, luy
		respondit [232/233] Astree, comme quoy i’ay pû faire cette faute
		: mais si ie l’ay faite, croyez s’il vous plaist, que c’est innocemment
		; car ie n’en ay point eu la volonté. Si est-ce, belle Bergere,
		luy repliqua la Nymphe, que vous ne sçauriez trouuer de raison
		dont vous puissiez excuser le refus que vous auez fait au Prince.
		Peut-estre, Madame, luy dit Astree, parlez-vous de l’honneur que m’a
		voulu faire Clidamant, lorsque l’on a commencé la dance? Mais
		si l’ayant tres-humblement supplié d’auoir agreable que ie ne
		dançasse point, i’ay fait quelque chose contre mon deuoir, ie
		l’ay fait par necessité, &amp; non de mon consentement. La perte
		irreparable que i’ay faicte depuis neuf ou dix Lunes, me conuie
		à pleurer mesme au milieu de vos resiouyssances: &amp; ie ne
		fais pas ce qu ie dois, de venir en des lieux, où le dueil n’est
		pas de bonne grace. Vous vous affligez possible sans sujet, luy
		repartit Galatee, &amp; celuy dont vous regrettez la perte, non
		seulement est viuant, mais est si prés de vous, qu’il faut pour
		le mescognoistre, que vous preniez plaisir de dementir vos oreilles
		&amp; vos yeux. Ouy, Bergere, i’en peux parler comme sçauante:
		&amp; vous m’auez l’obligation d’auoir sauué vos amours. Car
		moy, Leonide, &amp; Silvie, fusmes les trois premieres qui le vismes
		dans la riuiere de Lignon, &amp; qu’il en retirasmes plus mort que vif.
		La Nymphe en eust bien conté d’autres à la Bergere, si
		Godomat ne la fust venu prendre pour dancer. Elle eust bien voulu s’en
		desdire, pour auoir le temps d’acheuer ce qu’elle auoit commencé
		de dire à la Bergere: toutefois la bienseance l’en empescha,
		&amp; la fit aller où le Prince [233/234] la menoit. Cependant
		Astree espouuentee de ces nouuelles, plus que si visiblement l’esprit
		de Celadon se fust presenté deuant elle; retourna vers ses
		compagnes qui parloient encore auec Leonide &amp; Siluie. Elle estoit
		si blesme &amp; si saisie qu’elle les estonna toutes. Elle se
		contraignit toutefois si bien, que pour lors personne ne pût
		tirer la cause de son esmotion. Il est vray qu’elle print Phillis
		à part, &amp; luy dit à mots interrompus, que la Nymphe
		luy auoit appris de grandes choses: C’est pourquoy, continua-elle,
		sortons d’ici, &amp; taschons de faire en sorte que Silvandre &amp;
		Licidas se desrobent auec nous pour nous accompagner iusques au logis
		d’Adamas. Phillis l’ayant asseuree que pour luy donner ce contentement,
		elle alloit faire tous ses efforts, se remit auec elle parmy les
		Nymphes, Alexis &amp; Diane. Licidas vint aussi à propos que
		s’il eust sceu la volonté de sa maistresse. Elle luy dit l’enuie
		d’Astree, &amp; le pria de faire en sorte qu’ils se peussent retirer
		luy &amp; Syluandre vers la porte de la salle, &amp; les y attendre
		toutes deux. Comme elle parloit ainsi, Alcimedor, frere de Mellandre,
		dançoit auec la Princesse Dorinde, &amp; faisoit faire de si
		grandes admirations à toute la compagnie, que les Nymphes,
		Alexis, &amp; Diane, s’aduancerent pour auoir leur part de ce
		contentement. Tandis les deux Bergeres prennent leur temps, trauersent
		la sale, &amp; trouuent les deux Bergers qui les attendoient à
		la porte, Ils descendent tous quatre le degré, &amp; de bonne
		fortune pour eux rencontrent Leontidas dans la court du chasteau. Il
		les voulut arrester: mais Phillis l’ayant supplié [234/235]</p>

		<p>de ne le point faire, pource qu’Astree se trouuoit fort mal: Au moins,
		leur dit il, sçauray-je comme vous vous en allez. A pied, luy
		respondit Licidas, afin de ne point attendre. Assurément, luy
		repliqua le Cheualier, vous n’attendrez point &amp; si
		vous n’irez point à pied. En disant cela il les mena
		iusqu’à la grand’ porte, &amp; prenant le premier chariot qui se
		trouua desgagé, les fit montrer dedans, &amp; commanda à
		deux des gardes de la Nymphe de les conduire chez le grand Druïde.
		Cela fut presque aussi-tost faict que dit. Les Bergers descendirent en
		leur logis, &amp; ayant remercié les gardes, prierent Licidas
		&amp; Syluandre d’aller retrouuer Alexis &amp; Diane, &amp; leur dire qu’Astree
		s’estant trouuee vn peu mal, auoit desiré de regaigner sa
		chambre de bonne heure &amp; sans bruict. Les Bergeres ne les eurent
		pas plustost veu partir, qu’elles monterent
		en leurs chambre, &amp; s’estans fact donner de la lumiere, fermerent
		la porte sur elles. Alors Astree embrassant Phillis: Ma sœur, luy dit
		elle, c’est à ceste heure, ou iamais, qu’il [sic!] faut que
		vous me témoigniez l’amitié que vous m’auez tousiours
		promise, &amp; me disiez à cœur ouuert tout ce que vous auez
		sceu touchant la lettre que vous m’auez faict voir; &amp; apres ie
		vous apprendray d’estranges nouuelles. Ma sœur, luy respondit Phillis,
		ie voudrois pouuoir vous rendre Celadon, aussi bien que ie puis vous
		satisfaire en ceste occasion. Ie vous ay desia dit qu’vn jeune Berger
		que ie ne vis iamais que ceste fois là, me presenta la lettre
		que vous auez veuë, &amp; me dit en s’en allant, qu’il auoit
		charge de me priere que le plu-[235/236]stost qu’il me seroit possible,
		ie vous allasse trouuer, pour vous dire que vous vous attristiez sans
		raison, &amp; auiez auec vous le Berger que vous pleuriez comme mort.
		Ie luy demanday qui m’écriuoit, &amp; qui l’enuoyoit mais sans
		m’en vouloir rien apprendre: asseurez-vous, me dit-il en partant, que
		ie vien de fort bonne part. Voila ma sœur, comme quoy l’affaire s’est
		passee. Alors Astree prenant la parole, Ie ne sçay, luy
		dit-elle, si mon soupçon est faux, mais ie sçay qu’il est
		fort vray semblable. Galatee m’ayant tiree à part comme vous
		auez veu, m’a dit que i’estois bien glorieuse d’auoir refusé
		de danser auec son frere: comme ie luy ay respondu que la perte que i’auois faite depuis vn an
		(&amp; ie voulois entendre celle de mon pere &amp; de ma mere) ne me
		permettoit pas de dancer, elle a expliqué ceste perte pour
		Celadon, &amp; m’a iuréque pour ne le point cognoistre, il
		falloit que ie dementisse tous les iours mes oreilles &amp; mes yeux.
		Qu’elle auoit esté la premiere auec Leonide &amp; Silvie, qui
		l’auoit retiré de la riuiere de Lignon, &amp; secouru en vn
		temps où il estoit plus qu’a demy mort. Iugez ma sœur apres ces
		nouuelles en quel estat ie dois estre, &amp;
		combien les trouuans conformes à celles qui vous ont esté
		apportees, ie dois y adiouster foy. Mais à vostre aduis, ma
		sœur, que veulent dire ces mots: que i’ay auec moy Celadon: &amp;
		qu’il faut que ie prenne plaisir à dementir mes oreilles &amp;
		mes yeux, pour le mescognoistre? I’aduouë que cela m’estonne.
		&amp; ne sçachant sur qui m’arrester, il faudroit qu’ils
		entendissent parler d’Alexis. Ce n’est pas d’auiourd’huy, reprit
		Phillis, que [236/237] cette pensee
		m’est venuë: &amp; si la seuerité d’Adamas, qui impose
		silence aux soupçons que nous en pouuons auoir, ne me defendoit
		de le croire, ie me resioüirois auec vous d’auoir esté si
		heureusement trompee. Ma sœur, luy dit Astree, ne parlez pas, s’il vous
		plaist, ainsi: car encores que les nouuelles de la vie de Celadon me
		donnent presque autant de ioye que d’estonnement: toutesfois
		i’aimerois mieux auoir sujet de le pleurer toute ma vie, ou plustost
		estre preste à porter en terre, que de le voir sortir des
		habillemens d’Alexis, &amp; nous reprocher nos libertez, &amp; possible
		nos feintes ignorances. Non, ma sœur, que ie perisse, &amp; ne sorte
		iamais des ennuis que sa perte me donne, plustost que ie le reuoye
		glorieux &amp; triomphant des despoüilles de mon
		honnesteté. Ie parle ainsi, &amp; croy ne faillir point: car
		bien qu’Alexis n’ait iamais paru que fille à nos yeux, &amp; ne
		nous ait pas mesme donné soupçon de la croire autre: si
		est-ce que venant à songer combien librement nous auons vescu
		ensemble, &amp; auec quelle franchise ie luy ay laissé prendre
		les mesmes priuileges que vous &amp; Diane auez auec moy, j’advoue que
		ie ne le verrois iamais sans rougir. &amp; si sa discretion me faisoit
		refoudre à luy pardonner, sa tromperie m’en osteroit &amp;
		eternellement l’enuie. Ainsi, repart Phillis, aprés auoir par
		vne iniuste jalousie fait mourir vne fois Celadon, vous voila aussi
		preste que iamais à le faire mourir pour la seconde fois, par vn scrupule
		encore plus iniuste. Astree alloit respondre, lors qu’on frapa à
		la porte de la chambre. Elles y allerent, &amp; l’ayant ouuerte,
		veirent Alexis, [237/238] Diane, Daphnis, Syluandre, Licidas, &amp;
		Pâris, qui entrerent tristes plustost qu’autrement. Alexis ne se
		doutant point du desordre qui commençoit d’arriuer en ses
		affaires, alla droit pour embrasser Astree, comme de coustume: mais la
		Bergere estant encore pleine des imaginations qu’Alexis fust Celadon,
		fit vn pas en arriere, si dextrement toutesfois, que quelque
		soupçonneux que fust le Berger, il ne pût remarquer le
		premier coup de sa mauuaise fortune. Il la baisa toutesfois: &amp; se
		figurant que ce qu’elle auoit fait, estoit à cause de son frere,
		luy dit la peine où l’auoit mise son esvanoüissement. Tel,
		continua-t’elle, ie dois nommer vostre depart, &amp; celuy de Phillis:
		&amp; sans mentir iamais Diane &amp; moy ne fusmes plus estonnees, quand pensans vous
		tenir par la main, nous cogneusmes que nous tenions Leonide. Ie vous
		laisse à penser si nous cherchasmes par tout, mais ce fut
		vainement, iusques à ce que Syluandre &amp; Licidias nous sont
		venus retrouuer, &amp; nous ont appris la cause de vostre depart. Dites
		moy donc, s’il vous plaist, mon seruiteur, ce qui vous est
		arrivé, &amp; quel est vostre mal. Madame, luy respondit Astree
		: Alexis l’arrestant à ce mot, Peut estre, luy dit-elle, pensez
		vous parler encore à Galatee, ou à quelqu’vne de ces
		Princesses. Astree, Astree, continua-il si bas, que personne ne peut
		l’oüir, c’est me traitter mal que d’oublier si tost vne chose que
		vous ne deuiez iamais oublier. Mais, helas! que i’ay peur qu’à
		mon tres grand regret ie ne me trouue trop veritable prophete de mes
		propres mal-heurs. Alexis n’ayant osé continuer ce discours,
		à cause [238/239] de Pâris, Astree aussi n’osa luy
		respondre pour la mesme consideration. Elle ne laissoit pas de regarder
		la Druide auec des yeux de linx, &amp; vn desir encore plus penetrant,
		pour essayer à la recognoistre. Mais soit qu’Amour ne voulust pas encor luy
		rendre la veuë ny l’oüie: soit que l’art dont Celadon se
		sçauoit desguiser, ostast toute cognoissance à ceux
		mesmes qui le soupçonnoient, Astree ne fut point esclaircie: au
		contraire, elle changea tout à coup de pensee, &amp; se figura
		que ce n’estoit que pour la mettre en peine, qu’on luy auoit donné les
		nouuelles qui la renoient en allarme. La voila donc confirmee en
		l’opinion qu’elle auoit tousiours euë d’Alexis, &amp; resoluë
		de viure auec elle comme de coustume.
		Adamas vint à la chambre de ses filles en mesme temps, &amp;
		apres leur auoir donné le bon-soir, leur demanda quel iugement
		elles faisoient de la vie de la Cour, &amp; si elles n’auoient point de
		regret de la condition qu’auoient choisie leurs Peres? Nullement, sage
		Adamas, respondirent-elles: &amp; quoy que nous soyons fort
		satisfaites des Nymphes, &amp; de toute leur Cour; si est-ce que si le
		changement que nos ancestres ont fait, estoit à commencer, nous
		y serions resolues en vn quart d’heure. Mais, mon pere, faites, s’il
		vous plaist, vne chose pour nous: c’est que demain au leuer d’Amasis,
		nous puissions aller prendre congé d’elle &amp; de Galatee &amp;
		les remercier de l’honneur que nous en auons receu. Ce fardeau estant
		hors de dessus nos espaules, nous en
		serons plus libres &amp; gayes, &amp; aurons plus de temps pour estre
		auec vous. Phocion &amp; Tamire arrivans là-dessus, confirmerent
		[239/240] cette priere, pource que ny l’vn ny l’autre ne se portoient
		pas bien. Et Adamas leur ayant promis, il se retira en sa chambre,
		&amp; emmenant tous les Bergers auec luy, laissa la Druide &amp; les
		quatre Bergeres seules. Nous sommes à cette heure libres, dit
		alors Astree, auec vn visage tout autre qu’elle n’auoit vn quart
		d’heure auparauant; &amp; pouuons sans contrainte dire ce que nous
		cachions deuant ces Bergers. Alexis voyant qu’Astree s’adressoit
		particulierement à elle: I’advouë, mon seruiteur, que
		certe maxime d’amour est tres-vraye, que le bien arriue à ceux
		qui aiment, quand ils l’esperent le moins. Ie me figurois des
		supplices, des morts, &amp; des enfers, en la seule parole que vous
		m’auez dite, lors que vous auez esté interrompuë par Adamas
		: &amp; maintenant ie voy tout le contraire, &amp; lis sur vostre
		visage des asseurances de mon eternelle felicité. Il est vray,
		ma belle maistresse, luy respondit Astree, que mon mal, qui n’estoit
		qu’vn chagrin des importuns langages que m’auoient tenus Clidamant
		&amp; Galatee, m’entretenoit en vne si desagreable humeur, que vous
		mesme, ô ma belle maistresse, me sembliez toute autre que vous
		n’estes. S’il est permis de dire icy ses sentiments, repart Alexis, ie
		vous diray que de ma vie ie ne fus si ennuyee, &amp; que sans vous
		&amp; Diane, qui rendiez la Cour digne d’admiration, ie n’eusse rien
		trouué qu’vn desplaisir, &amp; qu’vn tres froid diuertissement
		parmy tant de Dames, qui ne sont belles que par art, &amp; par leurs
		affeteries. Ie ne fuis pas de l’opinion d’Alexis, continua Diane, pour
		ce qui est des beautez de ces Dames. Car particulierement [240/241]
		Rosanire &amp; Galatee sont tres-belles &amp; Melandre &amp; Syluie
		sont les plus agreables que ie veis iamais. Mais pour la façon
		de vie, &amp; la confusion extreme qui paroist mesme aux choses les
		plus concertees, ie trouue la Cour si sauuage &amp; si rustique,
		qu’à comparaison, nos bois &amp; nos champs ont des ciuilitez
		&amp; des iustesses toutes autres. Pour moy, poursuiuit Philis, ie suis
		du goust d’Alexis, &amp; de celuy de Diane: &amp; bien que ie n’aye
		pas ceste miraculeuse beauté qui fait cognoistre Astree &amp;
		Diane à ceux mesmes qui ne les ont iamais veuës, toutesfois
		telle que ie suis, s’il y auoit encore vne pomme à donner
		à la plus belle: i’ay assez bonne opinion de moy, pourueu que
		mes deux compagnes n’y parussent point, pour la disputer contre tout ce
		que i’ay veu à la Princesses &amp; de Dames. Vous auez
		tres-bonne raison de parler ainsi,
		reprit Alexis. Et en vostre conscience, Phillis, auec vous iamais rien
		vû de charmant comme Astree &amp; Diane? Leur coiffure ny trop
		estudiee ny trop negligee, auoit-elle pas la meilleure grace du monde?
		Ces fleurs artificielles dont elles auoient fait vne guirlande, ne
		sembloient elles pas disputer auec linompe dont estoit faict le voile
		qui du haut de la teste leur tomboit sur les talons, à qui leur
		donneroit plus d’esclat. Leurs robbes si blanches &amp; si
		bien-faites, paroissent-elles pas plus que tout l’or &amp; les
		pierteries des Princesses? Considerez-les encore, s’il vous plaist,
		&amp; voyez la grace que donne à ce blanc tous les petits
		cordons incarnats. Prenez garde à leur pied, &amp; confessez
		qu’auec vous (à qui par excellence on donne le pied de Thetis [241/242] mesme) il
		ne s’est iamais rien veu de mieux faict, ny de plus mignon.
		Pour moy, ie ne puis m’oster du rauissement que i’ay tout aujourd’huy
		eu de vostre chaussure. Les Princes &amp; les Princesses y ont pris
		garde aussi bien que moy: &amp; ie les ay veus en peine à
		deuiner dequoy estoient faits vos brodequins. Astree pouuoit par ce
		discours s’esclaircir de la doute qu’elle auoit, &amp; cependant elle
		se laissoit rauir à la douceur de ces loüanges, &amp; ne
		songeoit plus qu’Alexis pouuoit estre Celadon. Ayant parlé
		long-temps, Daphnis qui n’estoit pas sans peine, leur dit, Qu’elles ne
		voyoient pas qu’il estoit presque jour, &amp; qu’au lieu de tenir
		parole au grand Druyde, elles seroient contraintes de remettre la
		partie à vne autre-fois. Elles songerent que
		la Bergere disoit vray, c’est pourquoy elles se déhabillerent
		à la haste, &amp; se mirent au lict, où elles furent
		iusques à dix-heures. Adamas les enuoya aduertir que les Nymphes
		estoient leuees, &amp; que si elles vouloient les trouuer seules, il
		falloit se haster. Elles s’habillerent moins curieusement que le iour
		precedent, &amp; estans prestes, allerent au Chasteau, comme elles y
		auoient des-ja esté. Adamas presenta les Bergers, &amp; Leonide
		les Bergeres. Amasis les voulut retenir: mais Phocion prenant la parole, la supplia
		tres-humblement de ne les rendre point de tous les Segusiens les plus
		ingrats &amp; les moins deuots. Nous sommes, Madame, continua-t-il,
		ceux qui ont le plus d’affection pour vostre seruice, &amp; le plus
		d’interest à rendre graces aux Dieux du bon succez de vos
		affaires, cependant nous n’auons point encor faict ny nos Sacrifices,
		ny [242/243] nos feux de joye. Ne nous empeschez pas, s’il vous
		plaist, grande Nymphe, de nous acquitter d’vne si iuste debte: &amp;
		ne priuez pas nos hameaux de la benediction que par ces faincts deuoirs
		le charitable Tharamis leur promet. Ie veux tout ce que vous voulez,
		luy respondit la Nymphe. Allez mes bons amis, &amp; vous asseurez que
		bien tost si la volonté ne change aux Princes &amp; aux
		Princesses qui me font l’honneur que vous sçauez, nous irons
		sans bruict gouster les delices de vostre vie &amp; de vostre demeure.
		Comme la Nymphe eut receu les compliments des Bergers, elle vint aux
		Bergeres, &amp; les baisa toutes l’vne apres l’autre. Galatee en fit de
		mesme, &amp; dit tout bas à Astree: Souuenez-vous de moy, belle
		Bergere, &amp; vous asseurez que ie vous ay dit la verité. Ainsi
		se retirerent les ornements de Forests &amp; des rives de Lignon, &amp;
		retournerent chez le grand Druyde. Aussi-tost qu’on eut disné,
		Phocion, Thamire, Doris, Celidee, Corilas &amp; Calidon se meirent dans
		vn chariot, &amp; partirent de bonne heure pour estre à leurs
		hameaux deuant la nuict. Les autres qui estoient des hameaux esloignez,
		se retirerent aussi deteacute;s le mesme jour. Hylas &amp; Stelle qui
		de leur naturel ne se faisoient gueres prier, demeurerent à la
		Cour auec Circeine, Palinice &amp; Florice. Ainsi le grand Druyde
		demeura auec les incõparables merueilles, Astree, Diane,
		Phillis, Daphnis, Syluandre, &amp; Licidas. Ils passerent presque tout
		le jour ensemble: mais sur le soir le beau temps cessa, &amp; l’orage
		s’assemblant, se fit sentir presque aux deux Bergers, &amp; aux quatre
		Bergeres. Adamas tira Diane à part, &amp; luy [243/244]
		representant l’amour extreme que son fils auoit pour elle, &amp; le
		desir que luy-mesme auoit de veoir vne si rare beauté en sa
		famille: essaya par toutes voyes de cognoistre la volonté de
		ceste Bergere. Mais elle qui estoit la sagesse n’esme, sceut si bien se
		contraindre, &amp; luy respondre si à propos, qu’encore qu’il en
		fust fort satisfait, toutesfois il ne voyoit pas tout ce qu’il eust
		desiré. D’vn autre costé, il n’alla pas moins faire de
		trouble: Car il dit tout haut à la Druïde, qu’à ce
		coup il falloit se resoudre à partir, &amp; qu’il ne luy pouuoit
		plus donner que trois iours pour faire ses adieux. Qui dira les pleurs
		que ces mots firent tomber, &amp; les souspirs qu’ils arracherent du
		cœur des Bergers? Iamais on ne veid vne desolation pareillé.
		&amp; Astree ne songeant plus à ses soupcons, alla embrasser la
		Druïde, sans se soucier si elle estoit veuë: &amp; luy dit,
		Que resolument elle ne l’abandonneroit point: &amp; si sa compagnie ne
		luy estoit agreable, elle la suivroit plustost de si loin, qu’elle ne
		luy seroit point importune. Adamas sçachant où toutes ces
		intriques deuoient aboutir, sous pretexte d’auoir affaire des deux
		Bergers &amp; de Pâris, les emmena dans sa chambre, &amp; laissa
		la Druïde auec les quatre Bergeres. Astree se trouuant en
		liberté de renouueller ses plaintes, se mit en tel estat,
		qu’elle fit compassion non seulement à Celadon, mais à
		ses compagnes. En fin comme ses souspirs ne luy permirent plus de
		parler, Alexis luy representa son amour par de si puissantes paroles,
		&amp; luy sceut si vivement imprimer en l’ame le regret qu’elle auoit
		de ne luy pouuoir obeyr. [244/245] qu’elle la fit pleurer pour elle autant
		qu’elle auoit pleuré pour foy. Ces discours ayans
		continué iusqu’à la nuict, on les alla querir pour souper: mais
		ayans supplié qu’on les laissast en repos, elles
		continuerent leurs larmes &amp; leurs plaintes. Astree
		recommença mieux que iamais, &amp; sceut si fortement presser
		Alexis, que ne trouuant plus de raisons pour combattre les siennes:
		Pleust au grand Tautates, luy dit-elle, que vous pussiez demeurer
		encore trois nuicts en ceste volonté. Ie me promettrois, belle
		Bergere, d’estre la plus heureuse fille qui vive. Mais, helas! que ce
		peu de temps qui me reste vous changera: Que ie preuoy de haine en la
		place de l’amitié. Que de colere au lieu de complaisance. Et
		bref que de supplices pour moy vont naistre, des felicitez que vostre
		cœur ne me promet, peut estre, pas, quoy que vostre bouche m’en
		asseure. Astree retint fort bien toutes ces paroles, encore que
		l’arriuee d’Adamas, de Pâris, &amp; des deux Bergers, luy ostast
		la liberté d’y respondre. On les mena souper mal-gré
		elles, ou pour mieux dire, on es fit mettre à table: car elles
		ne mangerent point du tout, Astree renuoit aux paroles d’Alexis &amp;
		les redisant en soy-mesme mot pour mot, trauailla si bien contre son
		repos, qu’elle retomba dans l’imagination qu’Alexis estoit Celadon.
		Ceste pensee augmenta son ennuy, &amp; la persecuta si bien; qu’elle
		alloit s’esuanouyr, si Adamas ne l’eust priee de prendre l’air. Phillis
		se leua de table, &amp; print sa compagne sous le bras: Alexis en
		voulut faire de mesme: mais le grand Druïde, preuoyant qu’il n’en
		arriueroit que du mal: laissez, luy-dit-il, [245/246] Astree en
		liberté; vous pourriez l’incommoder en voulant luy rendre
		quelque seruice. Celadon fut fort surpris de ceste authorité,
		dont Adamas l’arrestoit, toutesfois ne voulant point sortir des termes de
		son personnage, il demeura aupres de Syluandre: cependant que
		Pâris entretenoit Diane. Astree à toute peine remonta en
		sa chambre, &amp; se voyant seule auec Phillis: Il n’en faut plus
		douter, ma compagne, dit-elle, nous auons esté trompees. Ceste
		faulse Druyde n’est point fille d’Adamas. C’est Celadon sans doute. Ie
		pense, luy respondit Phillis, auoir des oreilles &amp; des yeux aussi
		bien que vous: &amp; cependant, ie ne voy point ce que vous dites.
		Mais pour vous oster de ces soupçons, &amp; vous esclaircir tout
		à fait d’vne chose qui vous afflige, au lieu qu’elle vous
		deuroit consoler, espions Alexis; Voyons la seule sans qu’elle nous
		voye, &amp; s’il est possible, oyons la parler. Ie ne trouue point
		d’expedient plus certain que celuy là. Il n’est pas difficile
		à trouuer. Si vous le iugez à propos, nous en viendrons
		à bout de la façon que ie vay vous dire. Leuons nous
		demain de grand matin. Emmenons Diane &amp; Daphnis auec nous, &amp;
		laissons Alexis toute seule. Il arriuera peut estre qu’ayant
		esté mal traitee de vous, comme ie vous y veoy fort preparee,
		&amp; ayant passé la nuict parmy de tres-grandes inquietudes,
		elle ne pourra s’empescher de se plaindre se voyant toute seule, &amp;
		par ses discours, vous recognoistrez si c’est veritablement Alexis ou
		Celadon. Voila qui est fort bien, luy respondit Astree: mais que
		ferons-nous cependant? Car de pouuoir souffrir la veuë d’Alexis,
		que ie ne sois [246/247] asseuree si c’est en effect vne fille, c’est
		à quoy ie ne puis me resoudre. Que ferez-vous donc, luy repliqua
		Phillis, pour ne vous point descouurir? I’en ay trouué vn fort
		bon moyen, luy repartit Astree. Ie me vay mettre au lict, &amp; n’auray
		gueres peine à faire la malade; car de ma vie ie ne le fus
		dauantage. Vous cependant, ma chere compagne, direz à ceux qui
		me viendront veoir, &amp; mesme à la Druyde, que i’ay besoin de
		repos, &amp; que ie ne puis estre entretenuë sans estre beaucoup
		importunee. Cela dit,Astree se coucha, &amp; Phillis s’estant mise en
		son humeur triste, comme elle entendit monter quelqu’vn, alla
		iuisqu’à la porte, prier que l’on ne fist point de bruit. Adamas
		montoit auec sa compagnie: mais à ce mot il s’arresta tout
		court, &amp; ayant sceu qu’Astree estoit au lict, &amp; n’auoit besoin
		que de repos, s’en retourna en sa chambre auec les Bergers &amp; les
		Bergeres. Là ils resolvrent de laisser toute la nuict Astree
		seule auec Phillis. Les deux Bergers coucherent où ils auoient
		accoustumé. Diane &amp; Daphnis furent conduites à la
		chambre qui tenoit à la salle haute: &amp; Alexis ne pouuant
		obtenir la permission de demeurer en la chambre d’Astree, voulut au
		moins auoir celle qui en estoit la plus proche. Aussi tost que tout le
		monde fut retiré, il alla
		frapper le plus doucement qu’il pût à la porte d’Astree.
		Phillis qui parloit auec elle, &amp; se resioüissoit de veoir
		toutes choses reüssir comme elles desiroient, fut ouurir, &amp;
		voyant ceste pauvre Druïde tout en pleurs, ne luy pût
		refuser la priere qu’elle luy faisoit à iointes mains qu’elle
		pûst vecir Astree, auant que de se [247/248] retirer. Elle la
		conduisit iusques en la ruelle de son lict, &amp; luy fit y ne si
		grande peur du mal qui pouuoit arriuer
		si elle l’esveilloit, qu’elle se contenta de luy voir le derriere de la
		reste, &amp; se mettant à genoux baiser le plancher où
		elle auoit marché. Elle s’en retourna aussi-tost, &amp;
		s’enfermant seule dans sa chambre, au lieu de se mettre au lict, acheua
		par des persecutions nouuelles, vn ouurage qu’elle auoit
		commencé, en se jettant dans Lignon. Phillis qui entroit fort
		dans l’opinion d’Astree, se meit à luy exagerer les actions,
		dont Alexis luy venoit de tesmoigner son extrême amour &amp; son
		extrême respect, &amp; luy dire que quand cét habillement
		d’Alexis auroit si long-temps caché le veritable Celadon, elle
		luy deuoit pardonner ceste faute, puis qu’elle ne pouuoit proceder que
		de trop d’affection &amp; trop d’obbeyssance. Mais ma sœur, luy dit-elle,
		puisque vous auez si enuie d’en sçauoir la verité, ne
		perdons point de temps. Habillez-vous, &amp; dans vne heure ou deux,
		allons à la portee de sa chambre. Infailliblement nous y
		apprendrons quelque chose. Astree creut Phillis. Elle se leua, &amp;
		n’ayant pas la patience d’attendre deux heures, sortit aussi-tost
		qu’elle n’ouyt plus de bruit. Elles ne furent gueres à ceste
		porte sans auoir le contentement, ou pour mieux dire le desplaisir
		qu’elle auoit recherché. Phillis luy fit prester l’oreille,
		&amp; l’vne &amp; l’autre apres auoir perdu quelques mots, ouyrent
		distinctement ceux-cy. En fin, à quoy te te resoudras-tu
		mal-heureux. Quelles peuvent estre tes esperances? Vois-tu pas que ton mal est
		à l’extremité, &amp; qu’il ne te [248/249] reste que de voir
		mourir ta Bergere, pour acheuer le comble de tes crimes? Va va de ce
		pas te jetter à ses pieds, luy demander pardon de ta
		desobeyssance: &amp; pour ne point lasser les Dieux &amp; les hommes,
		lauer dans ton sang toutes les taches de ta vie. Astree se figurant
		qu’il alloit sortir, eut vne telle frayeur, qu’elle s’enfuit en sa
		chambre, mais si peu sagement, que si Alexis n’eust esté hors de
		soy, elle eust esté descouuerte. Phillis fut contrainte de la
		suiure: &amp; de fermer la porte sur elle pour l’asseurer. Comme elles
		se furent couchees: &amp; bien ma sœur, luy dit Astree, ne sommes nous
		pas assez eclaircies? Voulez-vous cognoistre plus clairement nostre
		imprudence &amp; mon infortune? Iusques icy, luy
		respondit Phillis: ie ne voy rien qui me fasse croire qu’Alexis soit
		Celadon. A la verité si nos coniectures sont des preuves,
		possible seray-ie convaincuë, mais autrement non. Aussi ne veux-je
		point demeurer auec ceste espint en l’esprit: &amp; comme vos
		apprehensions m’en mettant à toute heure de nouuelles, ce que
		i’entens &amp; voy ne fert qu’à les entretenir. Il est vray que
		vous estes trop soupçonneuse, &amp; trop credule. Ne croyez donc
		ny Galatee, ni le rapport que ie vous ay fait: mais puisque cet
		esclaircissement est si fort important à vostre repos,
		cherchez-le tout entier, &amp; ne vous contentez pas d’vne vaine
		apparence. Ces deux Bergeres ayans ainsi mal passé la nuict,
		sans dormir, se leuerent au poinct du iour, &amp; retournerent à
		la porte de la chambre d’Alexis. Elle se pourmenoit le matin comme le
		soir elle festoit pourmenee, &amp; fit par là iuger aux Bergeres [249/250] qu’elle
		auoit esté toute la nuict debout. Ces filles bien à peine
		se furent-elles mises en lieu d’où elles pouuoient ouyr, que
		pour son malheur Celadon faisant voir ce qu’il estoit, parla de la
		sorte. Encore Celadon, faut-il que tu mettes fin à tes pensees,
		&amp; cesses de perdre vn temps qui te doit estre extrémement
		precieux; puis qu’encore tu peux voir ce bel astre qui t’a tousiours
		esté plus cher que le Soleil. Use donc bien de la derniere
		faueur, que pour la recompense de ta fidelité, l’amour s’obstine
		à ne te pas faire perdre. Mais quoy! Celadon, tu espere encore,
		&amp; comme si tu n’estois pas au iour de ta mort, tu te flatte
		de ioyes &amp; d’esperances imaginaires. Meurs Celadon, meurs, mais
		auant que de le faire, va prendre congé de ta Bergere, &amp;
		l’asseure que n’ayant pû luy obeyr absolument, tu luy as, pour le
		moins en ton ame, gardé tout le respect qu’elle pouuoit desirer
		de la prudence humaine. Astree alors ne pouuant plus
		demeurer où elle estoit, se leua rouge de honte, &amp;
		transportee de colere, mais le pied luy manqua, &amp; fit assez de
		bruit pour retirer Celadon de son rauissement. Il ouure sa porte, &amp;
		veid Astree &amp; Phillis qui descendoient de peur d’estre veuës.
		Il se douta aussi-tost de ce qui estoit arrivé. Aussi leur ayans
		ouy refermer la porte de la chambre de Diane, il y courut, &amp;
		entendit qu’Astree dit fort haut: Diane, Diane, que viens-je d’ouyr?
		Si ie n’en meurs de regret, ie fuis indigne de la vertu de mes peres.
		Celadon se voyant recogneu, s’arresta tout court, &amp; les larmes luy
		tarissant aux yeux, &amp; les plaintes en la bouche: il rentra dans sa
		chambre auec vn transport qui tesmoignoit [250/251] qu’il auoit en
		l’esprit quelque grand dessein.
		Cependant Astree s’estant assise sur le lict de Diane, &amp; regardant
		toute troublee Phillis: Hé bien, ma sœur, luy dit-elle,
		continuerez-vous à m’accuser que ie fuis mal à propos
		soupçonneuse? Galatee estoit-elle mal informee? Et
		n’estions-nous pas bien aueuglez de ne nous en estre iamais
		apperçeuës? Mais quoy, malheureuse que ie suis, deuois-je
		pas l’auoir cogneu, ce dissimulé
		Berger, à tant de langages qu’il m’a tenus, &amp; à tant
		de differentes propositions qu’il m’a faites? Vous souuenez-vous de ce
		qu’il me dit hier ou soir, lors que le pressant sur le desir que
		i’auois d’aller me rendre Druïde auec luy, ou auec elle, (ie ne
		sçay plus comme ie dois appeller ce trompeur) il
		me respondit auec vne feinte tristesse, Plûst au grand Tautates,
		belle Bergere, que vous puissiez demeurer encore trois nuits en cette
		volonté: ie me promettrois d’estre la plus heureuse fille qui
		vive. Mais, helas! que ce peu de temps qui me reste vous changera. Que
		ie preuoy de haine en la place de l’amitié. Que de colere au
		lieu de complaisance. &amp; bref, que de supplices pour moy vont
		naistre, des felicitez que vostre cœur ne me promet, peut estre, pas,
		quoy que vostre bouche m’en asseure. Il sçauoit bien ce qu’il
		disoit, le desloyal, &amp; se mocquoit bien de ma felicité!
		Astree, Astree, que feras-tu?
		En quel coin de la terre te dois-tu retirer pour n’estre point
		cogneuë? En quel desert ignoré des oyseaux mesmes,
		pourras-tu eviter la rencontre de ces monstres, qui nous perdent d’vne
		façon, si nous pensons nous garantir de l’autre? Diane ayant
		sceu tout le sujet des larmes &amp; des pleurs d’Astree, &amp;
		d’ailleurs se souuenant [251/252] des libertez qu’elles auoient prises
		auec Celadon, n’estoit gueres moins honteuse qu’Astree, &amp; n’auoit gueres
		moins de colere. Au contraire, Phillis preuoyant le grand bien qui
		deuoit arriuer de ce petit mal, voulut remonstrer à Astree la
		faute qu’elle faisoit contre son propre iugement, de regretter la vie
		de Celadon, apres auoir si long-temps regretté sa
		mort. Ha, Phillis! luy respondit Astree, si vous voulez que le
		desespoir acheue de me troubler l’esprit, continuez de me parler ainsi.
		Vous me ferez recourir à des extremitez, dont apres ma mort
		mesmes i’auray du regret. Quoy! oserez-vous soustenir Celadon? Et
		pourrez-vous viure desormais contente, sçachant que vous auez
		vescu auec luy comme auec vne fille. Astree se mit à pleurer,
		&amp; Diane, sans dire mot, luy tenoit compagnie. En fin, dit Phillis,
		que pensez-vous faire, Mesdames les superstitieuses? Vous voulez, peut
		estre, qu’on aille entretenir les Princes &amp; les Princesses de vous,
		&amp; que l’on fasse autant de contes que ces effrontez de Courtisans
		trouuerent bon d’inventer. Croyez-moy, &amp; ne faites pas tant les
		pleureuses. Rien ne nous arreste ici: Allons prendre congé
		d’Adamas, d’Alexis, &amp; de Pâris, aussi froidement que si nous
		ne sçauions rien de ce qui s’est passé. Trouuons vn bon
		sujet de partir à la haste: &amp; sans trainer apres nous toute
		ceste grande troupe de Bergers &amp; de Bergeres, qui sont encore icy
		de reste, n’ayons que Daphnis, Licidas, &amp; Syluandre auec nous. Ie
		voulois vous prier, dit Astree en essuyant ses yeux, de faire ce que
		vous nous conseillez: sinon de ne prendre congé non plus
		d’Adamas que des autres, puis qu’il a pour le moins autant [252/253]
		contribué que sa fauce fille, à l’ennuy que i’auray toute
		ma vie. Toutesfois, pour ne paroistre pas inciuile, ie luy diray adieu
		: Mais que ie voye Celadon? Ha ma compagne ne m’en parlez point. Ie
		ferois des extrauagances que personne n’a iamais attenduës de mon
		humeur, plustost que de me resoudre à le souffrir deuant moy.
		Syluandre &amp; Licidas arriuerent en la chambre de ces Bergeres, comme
		Astree acheuoit son discours. Nous vous apportons de mauuaises
		nouuelles, leur disent-ils, &amp; ausquelles toutesfois nous n’auons
		pû m&amp;tre ordre. &amp; quelles font-elles, Bergers? leur
		demanda Phillis. Telles, repliqua Licidas, que tres difficilement les
		iugerez-vous croyables. Nous nous pourmenions il y a vn quart-d’heure,
		Syluandre, &amp; moy hors de la ville, &amp; considerions que le mal
		qu’y auoit fait le siege; lors que nous auons vû vne fille
		vestuë en Druïde aupres de nous. Bergere, nous-a-t’elle dit,
		ne vous estonnez point de me voir, ie fuis Alexis. O Dieux! Madame,
		nous sommes-nous escriez. &amp; comme allez-vous ainsi toute seule?
		Bergers, nous a-elle respondu: l’extréme amour que i’ay pour
		Astree, me fait faire ceste inconsideration. Ie ne puis la quitter,
		&amp; n’ose plus estre auec elle. Ie m’en vay en lieu où
		difficilement Adamas me pourra trouuer. De là ie vous enuoyeray
		de mes nouuelles. Cependant faites-moy la faueur de dire à ma
		Bergere, que si ie luy ay despleu en ne prenant point congé
		d’elle, qu’elle doit me pardonner ceste faute. I’ay crû qu’elle
		n’auroit pas mes adieux agreables. Mais quoy qu’elle fasse contre moy
		pour ce qui s’est [253/254] passé, iurez-luy de ma part, comme
		ie vous le iure par le grand Thautates, que comme i’ay vescu sien, i’ay
		resolu de mourir sien. Licidas finissant ceste
		relation: ie ne vous puis dire asseurément, continua-t’il, si
		Alexis dit sien ou sienne: mais Syluandre vous dira comme moy, que
		iusques icy apres y auoir long-temps pensé, nous n’auons
		pû nous esclaircir de ceste doute: Nous voulusmes suiure ceste
		Druïde. Mais se iettant à nos pieds, &amp; nous embrassant
		les jambes, tandis qu’elle nous mouïlloit les mains de ses larmes,
		elle nous a tellement conjurez de la laisser, que nous n’auons
		osé lui refuser vne si petite faueur. Comme nous l’auons veu prendre le chemin de
		Mont-brison, nous sommes venus en haste vous en aduertir. Astree oyant
		cela souspiroit si haut, que Syluandre s’addressant à elle. Nous
		sçauions bien, belle Bergere, que ceste nouuelle vous
		affligeroit: mais puisque c’est pour ne vous point quitter qu’Alexis
		vous a quittee, l’esperance que vous deuez auoir d’estre bien-tost
		auec elle doit vous consoler. Phillis voyant que sa compagne estoit
		trop en peine de respondre: Berger, luy dit-elle, Astree n’est pas
		maintenant capable de raison. Ce qu’il faut que vous &amp; Licidas
		faciez pour nostre commun contentement, est que sans aduertir pas vn de
		ce qui reste icy de Bergers, vous veniez auec nous prendre congé
		du grand Druïde, &amp; luy supposez vne affaire tres-importante,
		qui nous arrache malgré nous d’auprés de luy. Astree vous
		en prie, Diane le desire, &amp; Phillis vous en porte la parole. De ce pas
		les deux Bergers allerent veoir Adamas, &amp; luy [254/255]
		sçeurent si bien representer la necessité de leur depart,
		qu’il fut de leur aduis. Il vint luy-mesme prendre congé des
		Bergers, &amp; celuy qu’il auoit enuoyé pour querir Alexis, luy
		ayant rapporté qu’elle estoit allee veoir quelques Druïdes de ses
		amies, il voulut les supplier d’attendre qu’elle fust de retour: mais
		elles luy respondirent qu’elles luy auoient dit adieu auant qu’elle
		fust partie. Puis qu’ainsi est, dit Adamas, allez, mes enfants en la
		grace de Tautates: &amp; asseures-vous que
		bien-tost vous me verrez pour les solemnitez qu’il faut faire vn de ces
		iours en vostre hameau. Il les embrassa l’vn apres l’autre, &amp; ,
		à leur priere, les quitta à la porte de sa maison. Les
		deux Bergers &amp; les quatre Bergeres, au desceu de Pâris,
		sortirent de Marcilly, &amp; ne faisant autre chose que consoler
		Astree, qui sembloit deuoir mourir à chaque pas qu’elle faisoit,
		allerent tout bellement iusqu’à midi, sans se reposer: &amp;
		ayans fait vn fort mauuais repas, à cause de l’ennuy d’Astree
		&amp; de Diane, continuerent leur chemin comme ils l’auoient
		commencé, &amp; n’arriuerent chez
		eux que bien auant dans la nuict. [255/256]</p>
		<div class="spacerp"></div>
	</div>

	<div class="contentc">
		<div class="spacerp"></div>
		<h1>Fin de la sixiesme partie</h1>
	</div>

<div class="spacereof"></div>

</div><!-- close div.content -->

</div><!-- close div.container -->

</body></html>