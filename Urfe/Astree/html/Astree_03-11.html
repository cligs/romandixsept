<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="en"><head><meta http-equiv="Content-Type" content="text/html; charset=UTF-8" /><link rel="shortcut icon" href="../../files/favicon.ico" /><link rel="stylesheet" href="../../files/style_astree.css" type="text/css" /><title>Troisième – Livre XI</title></head><body>
<div class="container">

<div class="header">
	<div class="navi">

		<div><a href="../../book1.htm" class="navimain" id="first">Home</a></div>

		<div><a href="01_livre_00a.htm" class="navimain" id="p1m">Première partie</a>
			<div class="navisub" id="p1s">
				<div><a href="01_livre_00a.htm" class="navisubl" id="p1sl">AU ROY</a></div>
				<div><a href="01_livre_00b.htm" class="navisubl">L’AUTHEUR A LA BERGERGE</a></div>
				<div><a href="01_livre_01.htm" class="navisubl">L I</a></div>
				<div><a href="01_livre_02.htm" class="navisubl">L II</a></div>
				<div><a href="01_livre_03.htm" class="navisubl">L III</a></div>
				<div><a href="01_livre_04.htm" class="navisubl">L IV</a></div>
				<div><a href="01_livre_05.htm" class="navisubl">L V</a></div>
				<div><a href="01_livre_06.htm" class="navisubl">L VI</a></div>
				<div><a href="01_livre_07.htm" class="navisubl">L VII</a></div>
				<div><a href="01_livre_08.htm" class="navisubl">L VIII</a></div>
				<div><a href="01_livre_09.htm" class="navisubl">L IX</a></div>
				<div><a href="01_livre_10.htm" class="navisubl">L X</a></div>
				<div><a href="01_livre_11.htm" class="navisubl">L XI</a></div>
				<div><a href="01_livre_12.htm" class="navisubl">L XII</a></div>
			</div>
		</div>

		<div><a href="02_livre_00.htm" class="navimain" id="p2m">Deuxième partie</a>
			<div class="navisub" id="p2s">
				<div><a href="02_livre_00.htm" class="navisubl" id="p2sl">L’AUTHEUR AU BERGER CELADON</a></div>
				<div><a href="02_livre_01.htm" class="navisubl">L I</a></div>
				<div><a href="02_livre_02.htm" class="navisubl">L II</a></div>
				<div><a href="02_livre_03.htm" class="navisubl">L III</a></div>
				<div><a href="02_livre_04.htm" class="navisubl">L IV</a></div>
				<div><a href="02_livre_05.htm" class="navisubl">L V</a></div>
				<div><a href="02_livre_06.htm" class="navisubl">L VI</a></div>
				<div><a href="02_livre_07.htm" class="navisubl">L VII</a></div>
				<div><a href="02_livre_08.htm" class="navisubl">L VIII</a></div>
				<div><a href="02_livre_09.htm" class="navisubl">L IX</a></div>
				<div><a href="02_livre_10.htm" class="navisubl">L X</a></div>
				<div><a href="02_livre_11.htm" class="navisubl">L XI</a></div>
				<div><a href="02_livre_12.htm" class="navisubl">L XII</a></div>
			</div>
		</div>

		<div><a href="03_livre_00a.htm" class="navimain" id="engagedm">Troisième partie</a>
			<div class="navisub" id="p3s">
				<div><a href="03_livre_00a.htm" class="navisubl" id="p3sl">AU ROY</a></div>
				<div><a href="03_livre_00b.htm" class="navisubl">L’AUTHEUR A LA RIVIERE</a></div>
				<div><a href="03_livre_00c.htm" class="navisubl">ODE A LA RIVIERE</a></div>
				<div><a href="03_livre_01.htm" class="navisubl">L I</a></div>
				<div><a href="03_livre_02.htm" class="navisubl">L II</a></div>
				<div><a href="03_livre_03.htm" class="navisubl">L III</a></div>
				<div><a href="03_livre_04.htm" class="navisubl">L IV</a></div>
				<div><a href="03_livre_05.htm" class="navisubl">L V</a></div>
				<div><a href="03_livre_06.htm" class="navisubl">L VI</a></div>
				<div><a href="03_livre_07.htm" class="navisubl">L VII</a></div>
				<div><a href="03_livre_08.htm" class="navisubl">L VIII</a></div>
				<div><a href="03_livre_09.htm" class="navisubl">L IX</a></div>
				<div><a href="03_livre_10.htm" class="navisubl">L X</a></div>
				<div><a href="#" class="navisubl" id="engageds">L XI</a></div>
				<div><a href="03_livre_12.htm" class="navisubl">L XII</a></div>
			</div>
		</div>

		<div><a href="04_livre_00a.htm" class="navimain" id="p4m">Quatrième partie</a>
			<div class="navisub" id="p4s">
				<div><a href="04_livre_12.htm" class="navisubr">L XII</a></div>
				<div><a href="04_livre_11.htm" class="navisubr">L XI</a></div>
				<div><a href="04_livre_10.htm" class="navisubr">L X</a></div>
				<div><a href="04_livre_09.htm" class="navisubr">L IX</a></div>
				<div><a href="04_livre_08.htm" class="navisubr">L VIII</a></div>
				<div><a href="04_livre_07.htm" class="navisubr">L VII</a></div>
				<div><a href="04_livre_06.htm" class="navisubr">L VI</a></div>
				<div><a href="04_livre_05.htm" class="navisubr">L V</a></div>
				<div><a href="04_livre_04.htm" class="navisubr">L IV</a></div>
				<div><a href="04_livre_03.htm" class="navisubr">L III</a></div>
				<div><a href="04_livre_02.htm" class="navisubr">L II</a></div>
				<div><a href="04_livre_01.htm" class="navisubr">L I</a></div>
				<div><a href="04_livre_00b.htm" class="navisubr">Aduertissement au lecteur</a></div>
				<div><a href="04_livre_00a.htm" class="navisubr" id="p4sl">A la Reyne</a></div>
			</div>
		</div>

		<div><a href="05_livre_00.htm" class="navimain" id="p5m">Cinquième partie</a>
			<div class="navisub" id="p5s">
				<div><a href="05_livre_12.htm" class="navisubr">L XII</a></div>
				<div><a href="05_livre_11.htm" class="navisubr">L XI</a></div>
				<div><a href="05_livre_10.htm" class="navisubr">L X</a></div>
				<div><a href="05_livre_09.htm" class="navisubr">L IX</a></div>
				<div><a href="05_livre_08.htm" class="navisubr">L VIII</a></div>
				<div><a href="05_livre_07.htm" class="navisubr">L VII</a></div>
				<div><a href="05_livre_06.htm" class="navisubr">L VI</a></div>
				<div><a href="05_livre_05.htm" class="navisubr">L V</a></div>
				<div><a href="05_livre_04.htm" class="navisubr">L IV</a></div>
				<div><a href="05_livre_03.htm" class="navisubr">L III</a></div>
				<div><a href="05_livre_02.htm" class="navisubr">L II</a></div>
				<div><a href="05_livre_01.htm" class="navisubr">L I</a></div>
				<div><a href="05_livre_00.htm" class="navisubr" id="p5sl">Epistre</a></div>

			</div>
		</div>

		<div><a href="06_livre_00.htm" class="navimain" id="last">Sixième partie</a>
			<div class="navisub" id="p6s">
				<div><a href="06_livre_06.htm" class="navisubr">L VI</a></div>
				<div><a href="06_livre_05.htm" class="navisubr">L V</a></div>
				<div><a href="06_livre_04.htm" class="navisubr">L IV</a></div>
				<div><a href="06_livre_03.htm" class="navisubr">L III</a></div>
				<div><a href="06_livre_00.htm" class="navisubr" id="p6sl">Introduction</a></div>
			</div>
		</div>

	</div>
</div>

<div class="cls"></div>

<div class="spacer"></div>

<div class="cls"></div>


	 <!--[if lt IE 7]>
		<div class="header2">
			<div class="navisublt7" id="partie3">
				<div><a href="03_livre_00a.htm" class="navisubl">AU ROY</a></div>
				<div><a href="03_livre_00b.htm" class="navisubl">L&rsquo;AUTHEUR A LA RIVIERE</a></div>
				<div><a href="03_livre_00c.htm" class="navisubl">ODE A LA RIVIERE</a></div>
				<div><a href="03_livre_01.htm" class="navisubl">L I</a></div>
				<div><a href="03_livre_02.htm" class="navisubl">L II</a></div>
				<div><a href="03_livre_03.htm" class="navisubl">L III</a></div>
				<div><a href="03_livre_04.htm" class="navisubl">L IV</a></div>
				<div><a href="03_livre_05.htm" class="navisubl">L V</a></div>
				<div><a href="03_livre_06.htm" class="navisubl">L VI</a></div>
				<div><a href="03_livre_07.htm" class="navisubl">L VII</a></div>
				<div><a href="03_livre_08.htm" class="navisubl">L VIII</a></div>
				<div><a href="03_livre_09.htm" class="navisubl">L IX</a></div>
				<div><a href="03_livre_10.htm" class="navisubl">L X</a></div>
				<div><a href="#" class="navisubl" id="p3slengageds">L XI</a></div>
				<div><a href="03_livre_12.htm" class="navisubl">L XII</a></div>
			</div>

			<div class="cls"></div>
			<div class="spacer"></div>
		</div>
	<![endif]-->


<div class="content">

	<div class="contentl">
		<h1>LA TROISIESME PARTIE D’ASTRÉE</h1>
		<h2>L’UNZIESME LIVRE</h2>
		<div class="spacerp"></div>

		<p>Lerindas, pour ne laisser longuement en attente la nymphe
		Galathée, se hasta le plus qu’il luy fut possible de retourner
		à Mont-verdun; et parce qu’il marchoit fort bien, et qu’il
		estoit infiniment desireux de complaire à sa maistresse, il se
		diligenta de sorte que, quand il arriva, elle ne faisoit que de se
		mettre à table: Madame, luy dit-il, Adamas n’a peu retarder le
		sacrifice, d’autant que tout le peuple estoit desja assemblé,
		mais parce que je luy ay dit que vous seriez bien aise de voir ces
		belles bergeres de Lignon, il vous mande qu’il les vous amenera toutes
		icy, si toutesfois vous y demeurez quelque temps. – Je suis bien
		marrie, dict Galathée, se tournant vers la sage Cleontine, que
		je n’aye peu faire voir ce sacrifice au gentil Damon, afin que par
		mesme moyen il peust avoir la veue de ces belles bergeres. Mais si
		Adamas nous tient parole, nous les luy ferons veoir avec plus de
		commodité; que si ce moyen nous defaut, je suis d’opinion que
		nous allions exprés en leurs hameaux, et que nous employons une
		journée en une si gracieuse occupation. – Madame, res-pondit
		Cleontine, puis qu’Adamas le vous a mandé, vous le devez tenir
		pour tres-asseuré, il viendra sans doute avant que de s’en
		retourner en sa maison, et il sera bien-aise que toutes ces belles
		filles accompagnent Alexis, lors qu’il la vous presentera. – Mais
		à propos, Alexis? reprit Galathée, dy nous, Lerindas,
		est-elle avec autant de beauté que l’on nous a dit? car je
		sçay que tu es personne de jugement, et que tu n’as pas failly
		de la bien considerer. – Madame, respondit-il, elle est veritablement
		belle, mais à mon gré, il y en a trois qui me plaisent
		bien d’avantage, [575/576] et puis que vous me le demandez, j’ayme
		mieux le vous dire que si Leonide avoit cet avantage. Je suis d’avis,
		madame, que vous les changez aux nymphes que vous avez, si pour le
		moins vous voulez avoir les plus belles filles qui soient au monde. –
		Et comment? respondit Galathée, tu les trouves plus belles
		nymphes? – Plus belles, madame, respondit-il, que vos nymphes? Mais
		dictes, je vous supplie, plus belles que toutes les nymphes qui sont au
		monde. – Et quoy? Lerindas, plus belles encores que je ne suis? dict
		Galathée en sousriant. – O madame! repliqua-t’il un peu
		surpris, ne parlons point de vous, vous estes la dame et la maistresse
		des nymphes; mais je dis bien que toutes les autres leur doivent ceder
		autant en beauté que je suis moins beau que la plus belle de vos
		nymphes. – Vous verrez, dict Silvie, que Lerindas est devenu amoureux.
		– Je ne le serois pas devenu, respondit-il avec un visage mesprisant,
		si elles estoient aussi desdaigneuses que vous.</p>

		<p>Galathée alors, faisant un esclat de rire: Pour certain,
		dit-elle, Silvie a raison infailliblement. Lerindas est amoureux de ces
		bergeres; mais laquelle te semble la plus agreable des trois? –
		Attendez, madame, respondit-il, je n’ay pas peu affaire à
		discerner ce que vous me demandez. L’une a plus d’attraits, l’autre
		plus de modestie et l’autre plus de beauté. La premiere
		s’appelle Daphnide, l’autre Diane et là troisiesme
		Astrée. – Je m’asseure, reprit Galathée, que c’est ceste
		Astrée qui est la plus belle, n’est-il pas vray? – II est
		certain, dit-il. Et Diane est la plus modeste et Daphnide la plus
		attirante; et, pour dire la verité, les attraits me plaisent
		fort, la modestie m’est bien agreable, mais en effect j’ayme mieux la
		beauté. Et par ainsi je conclus que si je suis devenu amoureux,
		il faut par necessité que ce soit d’Astrée. Mais, madame,
		croyez que quand vous les verrez, vous me tiendrez pour personne de
		jugement, et que Silvie, quelque desdain qui soit en elle, ne les
		mesprisera pas tant qu’elle ne voulut
		bien ceste beauté que je dis estre en elles.</p>

		<p>Galathée, se tournant alors vers Cleontine: Qu’est-ce, ma mere,
		luy dict-elle, que Celidée juge de ces bergeres? – Madame, dict
		Cleontine, quand elle se met à les louer, elle ne peut cesser,
		et semble qu’elle soit encore plus amoureuse d’elles que n’est pas
		Lerindas. Il est vray que je ne luy ay point encore ouy parler de ceste
		bergere qu’il nomme Daphnide, et s’il vous plaist que je la fasse
		appeller, vous ouyrez de quelle sorte elle en parle. Et parce [576/577]
		que Galathée estoit bien aise de sçavoir des
		particularitez de ces belles filles, et qu’elle fit signe qu’on la fist
		venir: II est bien mal-aisé, dict Lerindas en sousriant, que
		vous parliez à elle qu’il ne soit bien tard, car je l’ay
		laissée pres du temple de la déesse Astrée,
		où se doit faire le sacrifice, et Thamire aupres d’elle. Mais,
		madame, continua-t’il, elle ne vous en sçauroit dire guere
		d’avantage que moy, soit pour la beauté, soit pour toute autre
		chose qu’il vous plaira d’en apprendre. Que si ce n’est que pour
		sçavoir qui est Daphnide, c’est une belle estrangere qui est
		arrivée depuis peu, conduite par un nommé Alcidon, car
		encores que je n’y aye pas long temps demeuré, je n’ay
		laissé de m’enquerir, la voyant si belle, qui elle estoit. –
		Madame, dit alors Cleontine, vous aurez bien tost Celidée et
		Thamire icy, qui vous en diront tout ce qui s’en peut sçavoir.</p>

		<p>Ainsi Galathée apprenoit des nouvelles de ces belles bergeres,
		et plus elle s’en enqueroit, et plus elle trouvoit que Celadon avoit
		raison d’aimer Astrée, puis que chacun luy donnoit tant
		d’avantage sur toutes les autres. Et le disner estant finy, la nymphe
		s’en alla veoir Damon, qui ne sortoit point encores de la chambre,
		parce que la blesseure l’avoit rendu si foible pour la perte du sang,
		et pour le travail qu’il avoit fait d’aller si long temps à pied
		avec ses armes, qu’il fut contraint de ne point se mettre à
		l’air, que la force ne luy fust un peu revenue, de peur de quelque
		inconvenient. Cependant Halladin l’estoit venu retrouver, et ne
		bougeoit des pieds de son lit, le servant avec tant de soing et de
		vigilance que Galathée mesme l’en estimoit infiniment. C’estoit
		le troisiesme jour qu’il avoit esté blessé, et la nymphe
		qui pensoit estre obligée à la valeur de ce chevalier,
		pour avoir esté blessé en deffendant la querelle des
		dames, et de plus luy estant proche, et l’outrage luy ayant esté
		fait en ses estats et en sa presence, elle resolut de ne l’abandonner
		qu’il n’eust receu sa santé entierement. Et parce que pour le
		desennuyer, elle luy faisoit sçavoir tout ce qu’elle apprenoit
		de nouveau, elle voulut que Lerindas redist en sa presence ce qu’il luy
		avoit rapporté de son voyage.</p>

		<p>Le jour se passa de ceste sorte, et cependant, estant desja bien tard,
		Celidée et Thamire revindrent, lesquels Galathée voulut
		voir incontinent, tant parce qu’elle estimoit grandement la yeue de
		ceste bergere, que pour le desir de sçavoir encores de plus
		particulieres nouvelles des bergeres qu’elle venoit de visiter. Estant
		donc en sa presence où Thamire l’accompagna: Et bien!
		[577/578] sage bergere, luy dit-elle, qu’est-ce que vous nous apportez
		de nouveau de vostre voyage? – Madame, répondit
		Célidée, nous y avons satisfait et aux hommes et à
		Dieu, car nous avons rendu un devoir au sage Adamas, que nous luy
		devions, en visitant Alexis sa fille, et un sacrifice au grand Tautates
		qui luy estoit deu pour le remerciement du Guy de l’an neuf; et je
		vous puis asseurer que nous sommes demeurez tous infiniment satisfaits.
		Car, madame, il faut que vous sçachiez qu’Alexis est la plus
		belle, la plus aymable et la plus courtoise fille qu’on puisse voir, et
		qu’elle a donné tant de contentement à toutes ces
		bergeres qui la sont allées voir, qu’il n’y a pas une de nous
		qui ne l’adore; et puis Adamas s’est efforcé de nous y recevoir
		avec une si bonne chere et avec tant de caresses, qu’il faut advouer
		n’y avoir rien qui l’egale. Quant au sacrifice, le grand Tautates l’a
		receu de si bon cœur que toutes les hosties se sont trouvées si
		entieres, que nous ne sçaurions les desirer plus parfaictes. Le
		guy que nous avons veu si beau et si gros, que vous diriez que c’est un
		autre arbre qui a esté attaché à ce chesne, tant
		il y est venu en grande abondance, de sorte que ceste année nos
		druides n’auront pas occasion de l’épargner en nos sacrifices,
		ny à nous, ny à nostre bestail. Mais outre cela, nous
		avons eu le plaisir des amours d’Hylas, qui est de la plus gratieuse
		humeur qui fust jamais, le jugement de Diane sur la recherche de
		Silvandre et de Phillis, et la rencontre de Daphnide et d’Alcidon, qui
		n’a point esté un petit entretien pour toute l’assemblée.</p>

		<p>– Et qui est cet Hylas duquel vous parlez, dit Galathée? –
		C’est, respondit la bergere, un jeune homme qui ayme toutes les
		bergeres qu’il rencontre, et soustient que ce n’est point inconstance,
		mais avec des raisons si gracieuses, qu’il est impossible de s’ennuyer
		quand il parle. Et jugez, madame, puis qu’il ne peut pas avoir plus de
		vingt ou vingt et un an, et il nous raconta plus de vingt filles,
		desquelles il a desja esté amoureux, et la plus part toutes
		presentes, et la derniere qu’il a quitté ç’a esté
		la belle et sage Alexis, et Dieu scait pour qui! Je vous asseure bien,
		madame, que ce n’est pas pour prendre une plus belle, car il a choisi
		Stelle qui a desja assez d’aage, et qui n’approche en rien à la
		beauté de ceste belle druide. – Et quoy? dit Galathée,
		la fille d’Adamas se laisse servir, et devant les yeux de chacun? –
		Madame, respondit Celidée, je vous asseure que personne ne s’en
		peut scandaliser, et qu’il n’y a fille vestale qui le peust refuser, et
		si vous [578/579] l’aviez veu, vous en diriez autant, et je m’asseure
		que, s’il a l’honneur de nous voir, que vous, madame, ou quelqu’une de
		ces belles nymphes n’échapperez pas sans estre servies de luy,
		et qu’il ne demeurera pas d’avantage de le dire que de le penser.</p>

		<p>– Mais, reprit Galathée, et qu’est-ce que ce jugement de Diane?
		– Madame, respondit la bergere, il advint, il y a quelque temps, que
		Phillis et Silvandre entrerent en dispute, seulement pour plaisir, se
		reprochans l’un à l’autre qu’ils n’avoient pas assez de merite
		pour se faire aymer, car Silvandre, encore qu’il soit tenu pour l’un
		des plus accomplis bergers de toute la contrée, si est-ce que
		l’on ne le voyoit point aimer, ny estre aymé particulierement.
		Et parce que Phillis luy reprochoit que c’estoit par faute de courage
		et de merites, et que Silvandre en disoit de mesme d’elle, ils furent
		tous deux condamnez à rechercher Diane, et que, trois lunes
		escoulées, elle jugeroit lequel des deux auroit gaigné. –
		Sans doute, dit Damon, Diane aura jugé à l’avantage de la
		fille? – Son jugement, respondit Celidée, a esté assez
		douteux. Elle a dit que Phillis estoit plus aimable que Silvandre, et
		que Silvandre se scavoit mieux faire aymer que Phillis. – Vrayement,
		reprit Damon, Diane doit estre discrette et sa bergere, car elle les a
		voulu contenter tous deux, et elle l’a faict avec beaucoup de
		discretion. Mais, madame, continua-t’il, se tournant vers
		Galathée, vous ne luy demandez point qui est ceste Daphnide?
		J’ay ouy que Lerindas l’a aussi nommée pour l’une des plus
		belles de toutes ces bergeres, et je voudrois bien sçavoir qui
		elle est, et cest Alcidon aussi, et apres je vous en diray la raison.</p>

		<p>Thamire alors prenant la parole: Seigneur, luy dit-il, Lerindas a
		raison de la dire belle, car veritablement elle l’est, mais non pas de
		la nommer bergere, puis qu’elle ne l’est pas, encore que pour se
		déguiser elle porte l’habit de bergere. Nous avons appris par
		Hylas que Daphnide est une des principales dames de la Province des
		Romains, et qu’Alcidon est un chevalier des plus aymez du roy Euric, et
		qui sont venus en ceste contrée pour la curiosité qu’ils
		ont de veoir la fontaine de la Verité d’Amour. – C’est assez,
		dit Damon, et lors se tournant vers Galathée: Madame, luy
		dit-il, vous devez veoir en toute façon ces deux personnes, et
		en faire cas, car Daphnide est l’une des plus belles de toutes les
		Calloligures, et qui a esté tellement aimée du roy Euric
		qu’il s’en est fort peu manqué qu’il ne l’ait faite royne des
		[579/580] Visigots, et quoy que cela arriva cependant que j’estois en
		Affrique, et que j’essayois de me divertir par des longs et penibles
		voyages, si est-ce que par les nouvelles qui en venoient au roy
		Genseric, j’ay sceu tout ce qui s’y.est passé. Et Alcidon, je le
		vous donne, madame, pour le plus accomply chevalier qui ayt jamais
		esté dans la Cour de Torrismond, car c’est là où
		je l’ay veu, tant aymé et chery de ce roy, qu’il ne pouvoit
		assez luy faire de demonstrations de sa bonne volonté. Je
		pourrois bien vous en raconter beaucoup de choses qui meritent d’estre
		sceues, mais il vaut mieux que vous les appreniez de sa bouche que de
		la mienne, puis qu’il est si prés de vous.</p>

		<p>Et parce que Thamire et Celidée s’estoient esloignez, voyant que
		Damon continuoit de parler un peu bas à la nymphe: Mais madame,
		luy dit le chevalier, qui veut dire que ceste jeune bergere a le visage
		si gasté de coups? il semble qu’elle soit si sage et discrette,
		comment est-ce que ce malheur luy est arrivé? – Ces blesseures,
		respondit alors Galathée, sont les plus glorieuses marques que
		fille porta jamais. Et là dessus luy raconta briefvement
		pourquoy elle s’estoit traittée de ceste sorte, et combien
		heureusement son dessein luy estoit reussi, puis que la folle affection
		de Calidon s’estoit esteinte, et la parfaicte amour de Thamire s’estoit
		de telle sorte augmentée qu’il ne l’avoit jamais tant
		aimée belle, qu’il l’aymoit maintenant avec ceste
		difformité. Damon admira ceste resolution en ceste jeune fille,
		et plus encores en une bergere, puis que ces generositez ne se
		rencontrent guere souvent que parmy les courages plus relevez. – Ne
		vous arrestez pas à cela, reprit la nymphe, les bergers de ceste
		contrée ne sont pas bergers par necessité et pour estre
		contraints de garder leurs troupeaux, mais pour avoir choisi ceste
		sorte de vie afin de vivre avec plus de repos et de tranquillité
		; et d’effect, ils sont parens et alliez à la plus grande part
		des chevaliers et des druides de nos Estats. – Je vous asseure, madame,
		respondit Damon, qu’encores que les coups que ceste fille s’est
		donnée, soient avec la pointe d’un diamant, je sçay une
		personne qui la gueriroit, pourveu qu’elle eust le courage de faire ce
		qui seroit necessaire. – Pour le courage, respondit Galathée,
		vous en devez moins estre en doute que de sa volonté. – Comment
		? reprit-il tout estonné, elle n’aura pas la volonté de
		redevenir belle? Je croy qu’elle seroit la seule fille qui fust au
		monde de ceste opinion. – Appellons-la, dit Galathée, et vous
		verrez ce qu’elle vous en dira. [580/581]</p>

		<p>Et lors, relevant la voix, et nommant Celidée, elle vint
		sçavoir ce qu’elle luy vouloit commander. – Celidée, luy
		dit la nymphe, voicy un chevalier qui, ayant pitié de vostre
		visage, et s’estant enquis de ce qui vous est arrivé, s’asseure
		de vous en faire guerir, et vous rendre aussi belle que vous avez
		jamais esté, si vous le voulez. – Ma fille, continua Damon,
		c’est sans doute que vous en guerirez, car me trouvant en Affrique, il
		advint qu’une des filles d’Eudoxe fut blessée d’un diamant au
		visage, et de telle sorte que l’os presque de la joue paroissoit. Il y
		eut toutesfois un scavant mire qui, mouillant un petit baston de son
		sang, le pansa avec un remede qu’il nommoit l’unguent de la sympathie,
		et avec lequel il la guerit contre l’opinion de tout le monde. Et parce
		que je trouvay ceste cure fort rare, je fus curieux de luy en demander
		la recepte, mais il me respondit que c’estoit chose qu’il ne pouvoit
		donner à personne, pour s’en estre obligé par serment;
		mais que, toutes les fois que j’en aurois affaire, il ne falloit que
		luy envoyer un petit bois ensanglanté de la blesseure, et
		qu’incontinent il en feroit la cure, parce que le remede estoit aussi
		bon de loing comme de prés, et qu’il ne falloit que tenir la
		playe bien nette. De sorte que, ma fille, si vous voulez guerir, il ne
		faut qu’esgratigner un peu ces blesseures, en sorte que nous en ayons
		du sang, et vous verrez que vous reprendrez vostre premiere
		beauté. – Seigneur, respondit alors Celidée, vostre
		courtoisie m’oblige trop au soing qu’il vous plaist avoir de ce visage,
		qui ne le vaut pas; mais je vous diray bien que ceste beauté de
		laquelle vous me parlez, s’il y en a eu quelquefois en moy, m’est
		à ceste heure de telle sorte indifferente, que si je pouvois la
		retrouver pour aller d’icy en mon logis, je pense que je ne m’y en
		retournerois que le plus tard qu’il me seroit possible. Quand je me
		souviens qu’elle n’a jamais esté en mon visage que pour me
		donner de la peine, que pour m’accabler d’importunitez, et que pour me
		tenir en des continuelles inquietudes, je vous asseure, seigneur, que
		si je pensois la rencontrer par ceste porte, je passerois plustost par
		la fenestre, que d’avoir plus d’intelligence et d’amitié avec
		elle. – Toutesfois, adjousta Damon, il me semble que toutes les filles
		ont un desir particulier d’estre belles, ou pour le moins de ne faire
		point de peur. – Celles qui recherchent ceste beauté,
		repliqua-t’elle, en ont peut-estre affaire pour estre aymées de
		ceux desquels elles desirent l’amitié; mais moy, seigneur, je
		vous proteste que non seulement je ne veux paroistre [581/582] belle
		qu’aux yeux de Thamire, mais que je voudrois mesme me pouvoir rendre
		invisible pour n’estre jamais veue que de luy. – Encore, reprit Damon,
		devez-vous desirer que Thamire mesme vous trouve belle. – II est vray,
		dit-elle, mais je croy que ces blesseures qu’il me veoid au visage luy
		doivent sembler plus belles que la beauté du teint, ny la
		proportion et delicatesse des traits qui souloient y estre, lors qu’il
		se ressouvient en les voyant que c’est pour estre toute à luy,
		et pour dire ainsi, le prix que j’ay voulu payer pour me rachepter de
		la servitude d’autruy et me donner entierement à luy. – Ceste
		memoire, reprit la nymphe, ne laisseroit pas de luy demeurer de vostre
		amitié, et de vostre vertu, et de plus il vous possederoit belle
		aussi bien que vertueuse. – Quant à moy, madame, dit la bergere,
		je suis si contente et si satisfaite de vivre en l’estat où je
		suis, que je penserois offenser le grand Tautates d’en desirer ou d’en
		rechercher un meilleur. Toutesfois, si Thamire le veut, je suis preste
		de faire tout ce qu’il m’ordonnera.</p>

		<p>Le berger alors, prenant la parole: Ma fille, dit-il, il est certain
		que je ne vous ay jamais tant aymée belle, que je fais en
		l’estat où vous estes, ayant cogneu que vostre amitié
		envers moy est si grande, qu’elle vous a fait donner pour vous achepter
		toute à Thamire, le prix le plus cher que les filles puissent
		avoir, qui est ceste beauté que vous mesprisez si fort. Mais
		j’advoueray bien que, si je pensois la vous pouvoir rendre, il n’y
		auroit ny peine ny travail que je n’employasse de fort bon cœur, me
		semblant d’y estre obligé pour n’estre ingrat ou mescognoissant
		envers vous. Et pource, seigneur, dit-il, se tournant vers Damon, je
		vous supplie, si vous pensez qu’il y ait quelque bon remede, de me
		faire cette grace de me le vouloir dire, afin que je vous aye cette
		eternelle obligation, et que vous puissiez vous vanter que vous avez
		esté cause de rendre contente une si parfaicte amitié que
		la nostre. Damon alors: C’est chose tres-asseurée, dit-il,
		qu’elle guerira, et sans point de peine, car j’en ay veu l’experience.
		Il faut mouiller de petits bastons du sang des blesseures, que vous
		porterez en diligence où je vous diray, et où vous ne
		demeurerez que douze ou quinze jours à aller, et vous
		addresserez à ce mire auquel j’écriray; n’entrez point
		en doute qu’elle ne guerisse incontinent.</p>

		<p>Ce fut bien alors que Celidée commença à
		dépiter contre cette beauté, puis qu’elle la devoit
		priver un si long temps de son tant [582/583] aimé Thamire: O
		dieux! dit-elle, les larmes aux yeux, falloit-il que je me ravisse
		ceste precieuse beauté avec tant de peine pour la racheter
		maintenant si cherement? Est-il possible qu’un bien si mesprisé
		de moy vueille revenir deux fois en ma puissance? Hé! Thamire,
		contente-toy de ta Celidée telle qu’elle est, sans te vouloir
		mettre au hazard de la perdre pour jamais; car peut-estre,
		t’esloignant d’elle pour aller querir en pays estrange ceste
		beauté, la trouveras-tu, quand tu seras de retour, que l’ennuy
		de ton esloignement te l’aura ravie pour la mettre dans un tombeau. Tu
		m’as dict si souvent que tu vivois le plus heureux berger du monde, et
		qu’est-ce que tu veux avoir davantage? Veux-tu plus d’heur que d’estre
		heureux? Jouys, berger, de ce contentement que le Ciel t’a
		donné, sans en rechercher davantage qu’il ne t’en a pas voulu
		octroyer, et te contente de ce que les dieux ont jugé que tu
		devois estre content. Si c’est pour moy, Thamire, que tu desires ceste
		beauté, sors de ceste erreur, et croy, amy, que ton esloignement
		m’est si ennuyeux que si je pouvois perdre la vie sans perdre ta veue,
		ou sans estre privée de toy, je la donnerois librement pour ne
		t’esloigner jamais. Le voyage que l’on te propose est loing, il est
		plein de perils, tu vas parmy des barbares, peut-estre celuy que tu vas
		chercher est mort; et qui sçait si ceste recepte pourra servir
		à mon visage, encores qu’elle ayt esté bonne pour un
		autre? Je m’asseure que le diamant dont celle que ce chevalier raconte
		a esté blessée, n’estoit qu’un verre, ou quelque pierre
		falsifiée, et non pas un vray diamant, et par ainsi il n’y avoit
		pas mis le venin qui est en mes blesseures; et puis sa playe fut
		pansée aussi tost qu’elle fut faicte, mais les miennes sont
		vieilles, et par consequent hors de toute esperance d’estre gueries.</p>

		<p>Mais soit ainsi, ô Thamire! que je puisse la ravoir, ceste
		beauté méprisée, par la peine que tu y mettras,
		encore que la chose soit bien douteuse, mais dy-moy, puis que je ne me
		soucie point, et que ce n’est que pour ta consideration que tu le fais,
		et pour avoir peut-estre un peu plus de contentement aupres de moy,
		est-il possible que tu vueilles achepter ton plaisir à mes
		despens, et encores avec de si chers despens que ceux que tu peux bien
		prevoir? En premier lieu, il faut que tu emportes de mon sang, mais ce
		sang n’est rien, je le donnerois bien tout pour te retenir
		auprés de moy; mais que de larmes penses-tu que mes yeux te
		donneront en ton esloignement? Que d’ennuys et que de mor- [583/584]
		telles peines ressentiray-je en ceste separation, et quelle rendras-tu
		ma vie tant que je ne te verray point? 0 dieux! Thamire, si tu
		sçavois en quel estat tu mettras ta Celidée, je ne puis
		penser que tu la voulusses delaisser pour si peu de chose que ceste
		passagere beauté que tu luy veux aller chercher si loing. Et
		bien! Thamire, tu la luy apporteras, ceste beauté, apres un
		long exil, un penible voyage [584/585] et un chemin plein de perils. Et
		que sera-ce, berger, si incontinent apres, une fievre de peu de jours,
		un ennuy de quelques heures, ou le bonheur d’un enfant la renvoyera
		encores plus loing que tu ne la seras allé querir? Mais quand
		cela ne seroit point, le temps qui roule incessamment, et l’aage qui
		vole avec cent aisles, ne raviront-ils pas ceste fleur de mon visage
		aussi tost presque que tu seras revenu? et cependant tu auras perdu
		inutilement et ce temps et cet aage que le ciel nous permet de pouvoir employer ensemble.</p>

		<p>Les pleurs de Celidée accompagnoient de sorte ses paroles, que
		Damon en fut touché de compassion, et lors qu’il vid que, pour
		prendre son mouchoir, elle donnoit quelque cesse à ses plaintes
		: Sage et discrette bergere, luy dit-il, vostre vertu se rend admirable
		à tous ceux qui en ont la cognoissance, et oblige chacun
		à vous servir, non seulement en cette occasion, mais en toutes
		celles qui se presenteront. Je confesse que vous avez raison de ne
		vouloir point que Thamire vous esloigne, mais non pas qu’il ne procure
		de vous remettre en l’estat où vous souliez estre; car outre
		que son contentement y est joinct, encores a-t’il un autre desir de
		vous rendre ce que librement vous avez donné pour vous rendre
		toute sienne. Et afin de satisfaire à l’un et à l’autre,
		je vous promets de faire venir icy le mire dans peu de temps, qui fera
		luy-mesme la cure de vostre visage, sans que vous perdiez de veue
		vostre cher et tant aymé berger. – 0 seigneur! s’escria alors
		Celidée, si vous faites cette grace à cette pauvre
		bergere, le grand Tautates sera celuy qui vous en rendra le loyer, car
		il n’y a rien qui despende de moy qui y puisse satisfaire, et toute ma
		vie, j’employeray mes plus ardentes supplications, afin qu’il vous
		rende aussi heureux et content, que le bien que vous me faictes
		surpasse tous ceux que je puis recevoir de tout autre que d’un seul
		Thamire. Et à ce mot, se jettant à genoux: Par le nom,
		dit-elle, que vous portez de chevalier, et par celle que vous aymez le
		plus, ou par celle que vous aymerez, je vous conjure, seigneur, de
		vouloir me continuer cette grace, et divertir Thamire de ce perilleux voyage.</p>

		<p>Le chevalier, admirant et la vertu et l’affection de cette bergere, la
		releva et l’asseura que, de son advjs, Thamire ne l’abandonneroit
		jamais. Et l’heure de dormir estant venue, la nymphe se retira, avec
		resolution de faire le lendemain son sacrifice, et puis, le jour
		d’apres, voir ces bergeres, ayant opinion que Damon seroit en estat de
		sortir du logis. Et par mesme moyen elle essayeroit de ramener avec
		elle à son retour Daphnide et Alcidon, afin de leur rendre
		l’honneur qu’ils meritoient, et l’ayant fait sçavoir à
		Damon, il s’y prepara avec un desir extreme de sçavoir quelle
		seroit sa fortune. Et parce qu’il avoit esté adverty que
		l’oracle respondoit à ceux qui avec devotion en supplioient le
		dieu, il pensoit y avoir esté conduit presque miraculeusement et
		sans y penser, et d’autant plus que tous deux
		vouloient consulter l’Oracle de Bellenus.</p>

		<p>Le matin donc estant venu, et trouvant toutes choses prestes pour le
		sacrifice, Cleontine met sur sa teste un chapeau de fleurs, se ceint de
		verveine, prend un rameau de guy en la main, fait allumer le feu, et
		apres que les taureaux blancs eurent esté sacrifiez, elle en
		jetta du sang dessus, et puis sur la nymphe, et sur Damon, puis
		maschant du laurier, et jettant de la sabine, du guy et de la verveine
		dans le feu, elle courut à l’ouverture de Bellenus où,
		touchant la serrure avec la branche du guy, les portes s’ouvrirent,
		faisant un grand esclat. Et elle, se penchant dans la caverne le plus
		qu’elle peut, tenant toutesfois les pieds dehors, elle receut
		longuement à bouche ouverte le vent qui, avec certain murmure,
		comme de voix mal articulée, venoit du profond de l’antre. Et
		puis, ne le pouvant plus supporter, et comme enceinte presque de ce
		grand entousiasme, s’en revint courant au lieu du sacrifice, qui estoit
		dans un petit bocage à l’entrée du temple, tenant encore
		en cela de leur ancienne coustume de ne point sacrifier que soubs le
		ciel mesme, où elle trouva encores la nymphe et le chevalier qui
		à genoux attendoient la response de Bellenus. Et lors, prenant
		l’un des coins de l’autel d’une main, et de l’autre tenant tousjours le
		rameau du guy, les cheveux mal en ordre, et comme herissés, et
		les yeux égarez remuans incessamment dans la teste, et le visage
		de cent couleurs, elle se leva sur le haut des pieds, paroissant
		beaucoup plus grande qu’elle ne souloit estre, et toute tremblante, et
		l’estomach pantelant, elle profera d’une voix toute autre qu’elle ne
		souloit avoir, telles paroles: [585/586]</p>
	</div>

	<div class="contentc">
		<div class="spacerp"></div>
		<h2>ORACLE</h2>
		<div class="spacerp"></div>

		<p>Va, Nymphe! et rends tes vœux, mais retiens ce presage:</p>
		<div class="spacerp"></div>
		<p>Bien tost, n’en doute point, tu sortiras d’erreur,</p>
		<p>Mais garde que l’amour se changeant en fureur</p>
		<p>Beaucoup plus ne t’outrage.</p>
		<p>Et toy, parfaict aymant,</p>
		<p>Lors que tu parviendras où parle un diamant,</p>
		<p>Tu seras rappellé de la mort à la vie</p>
		<p>Par celuy des humains,</p>
		<p>A qui plus tu voudrois l’avoir desja ravie;</p>
		<p>Laisse donc contre luy desormais tes desdains.</p>
		<div class="spacerp"></div>
	</div>

	<div class="contentl">
		<p>La nymphe et le chevalier ayant receu cest oracle,
		demeurerent quelque temps à le considerer, mais leur estant impossible de l’entendre
		entierement, l’un des plus anciens vacies qui s’y treuva present, et
		qui avoit accoutusmé de donner l’esclaircis-sement de semblables
		responces, s’approchant de la nymphe, luy tint un tel langage:</p>

		<p>Les oracles, qui sont la parole du grand Dieu, sont rendus
		ordinairement fort obscurs par luy, tant pour retenir la
		curiosité des hommes, que d’autant que les choses futures
		doivent estre cachées aux humains, pour les exempter de
		l’apprehension qui est quelquesfois une des plus grandes parties du
		mal, puis que si nous sçavions l’heure de nostre mort, nous ne
		gousterions plus les douceurs de la vie, mais ne vivrions desja plus
		que comme estans à la porte du tombeau. Nostre grand Tautates
		qui nous ayme comme ses enfans, et qui veut avoir occasion de nous
		faire tousjours plus de graces, nous advertit des choses futures, mais
		obscurément, et ne nous en laissant entendre qu’autant qu’il
		faut que nous en sçachions, pour observer les choses qui le
		peuvent convier à nous faire du bien. Et pour vous monstrer que
		je dis vray, vous voyez, grande nymphe, qu’il vous advertit de rendre
		les vœux que vous avez faits, parce qu’il n’y a rien qui tienne plus la
		main de Tautates, de faire de nouvelles gratifications à ceux
		qui l’en prient, que de faire des vœux legerement et les oublier
		nonchalamment. Apres, il vous predit que vous sortirez bien tost de
		l’erreur où vous estes, et cela avec des paroles si claires,
		qu’il ne les faut point esclaircir d’avantage. Et pour monstrer que
		veritablement il vous aime, de peur que vous ne soyez surprise du mal
		[586/587] qu’il prevoit vous devoir arriver, il vous en advertit de
		bonne heure, afin que, soit par la vertu de force, soit par celle de la
		prudence, vous vous prepariez à les recevoir ou à y remedier.</p>

		<p>Sur quoy je suis contraint de vous dire que par la cheute des animaux
		sacrifiez, par la couleur et quantité de leur sang, et par les
		entrailles que depuis une demie lune nous avons visitées, nous
		jugeons que quelque estrange accident est prest de tomber sur nos
		testes; car les victimes tombent ordinairement à gauche, estant
		tombées, se debattent merveilleusement, et se debattans, jettent
		des hurlemens effroyables en mourant. Leur sang quelquesfois ne veut
		pas sortir, et s’il sort, il peche, et en qualité, et en
		quantité; car la couleur en est toute bruslée, et il en
		sort si peu qu’il ne semble pas que ce soient des taureaux, mais des
		bien jeunes aigneaux, que ceux que nous immolons. Quant aux entrailles,
		qu’est-ce, madame, que je vous en puis dire, sinon que nous les
		trouvons si defaillantes, que quelquesfois nous pensons de resver, y
		manquant quelquefois le cœur tout entier, et d’autrefois le foye?
		Bref, nous avons tant de signes du Ciel, que ce n’est pas sans raison
		si Tautates vous advertit de rendre vos vœux, puis que souvent par des
		humbles et ardentes prieres, on peut divertir ou adoucir pour le moins
		les chastimens qui sont prests de tomber sur nous.</p>

		<p>Quant à l’oracle qui vous a esté rendu, ô vaillant
		chevalier, vous vous en devez contenter, puis qu’il semble estre fort
		favorable, soit que d’estre r’appellé de la mort à la vie
		s’entende de quelque grand peril où vous tomberez, et duquel
		vous serez retiré, ou que cette mort signifie quelque desplaisir
		que vous avez, et duquel vous serez deschargé bien tost. Tant y
		a que vous en sortirez par l’assistance de celuy que vous hayssez le
		plus. Voyez comme Bellenus, qui est Dieu homme, c’est-à-dire le
		Dieu qui ayme les hommes, et par consequent la paix et la concorde
		parmy eux, veut qu’ainsi qu’il nous pardonne quand nous l’offensons,
		nous remettions aussi les outrages à ceux qui nous font injure!
		Il vous commande, ce debonnaire Dieu, de laisser la mauvaise
		volonté que vous avez contre un homme, et avant que vous en
		faire le commandement, il vous propose et promet le secours qu’il vous
		donnera, comme vous y voulant obliger par les devoirs de la courtoisie.
		Et pource, madame, et vous, genereux chevalier, remerciez Bellenus de
		la faveur qu’il vous fait à tous deux, afin que cette
		recognoissance l’oblige à vous continuer ses graces pour tousjours. [587/588]</p>

		<p>Le vacie parla de cette sorte, et la nymphe et le chevalier s’estant
		remis à genoux, firent les actions de graces qu’ils devoient, et
		apres se retirerent au logis, en intention d’aller le lendemain au
		Temple de la bonne Déesse avant que faire autre chose, et puis
		à leur retour voir ces bergeres de Lignon, et ensemble Daphnide
		et Alcidon, encores que Damon eust intention de se laisser cognoistre
		le moins qu’il pourroit à eux, faisant dessein de demeurer
		encores entr’eux quelques jours, et puis, s’il ne trouvoit point de
		remede à ses desplaisirs, de s’en aller si loing que jamais il
		n’ouyst parler ny de l’Aquitaine ny de personne qu’il y eust cogneue.</p>

		<p>S’estant donc mis à table avec cette resolution, et le disner
		estant presque finy, la nymphe vit entrer dans la salle un chevalier
		d’Amasis, et auquel elle sçavoit qu’elle avoit une grande
		creance. Ce chevalier, apres luy avoir rendu l’honneur qu’il luy
		devoit, s’approcha d’elle, et luy dit à l’oreille qu’il avoit
		des grandes choses à luy dire de la part d’Amasis, mais que le
		discours estant un peu long, et necessaire d’estre tenu secret, il ne
		pouvoit le luy dire qu’en particulier, en ayant mesme commandement. La
		nymphe qui luy vit le visage tout changé, oyant ces paroles,
		alla soudain penser à ce que le vacie luy avoit dict du deffaut
		des victimes, et ne pouvant s’imaginer un plus grand mal que la perte
		de sa mere, elle luy demanda tout haut comme se portoit Amasis? –
		Madame, respondit-il, elle est en fort bonne santé, Dieu mercy,
		et desire passionnément de vous veoir, luy semblant qu’il y a un
		siecle que vous estes esloignée d’elle. – Nous la verrons
		bien-tost, respondit Galathée, puis que Damon est en estat de
		monter à cheval, n’ayant pas esté raisonnable de le
		laisser au lict, puis qu’il avoit receu ces blesseures en nous
		deffendant contre l’injurieux Argantée.</p>

		<p>Et à ce mot, faisant signe qu’on deservist, elle se retira
		incontinent apres dans la chambre, où elle fit appeller le
		chevalier, pour entendre ce qu’il avoit à luy dire, et parce
		qu’elle estoit en impatience de sçavoir ce que se pouvoit estre
		: Ma mere, dict la nymphe, a-t’elle eu quelque nouvelle de
		l’armée des Francs, et comment se porte Clidaman? – Madame,
		respondit le chevalier, elle en a veritablement receu ce matin, qui ne
		doivent pas estre trop bonnes, mais elle desire de les vous communiquer
		elle-mesme, et vous prie de la venir incontinent trouver. Elle m’a dict
		que je vous fisse entendre que les Francs ont fait un grand [588/589]
		tumulte contre le roy Childeric, qui a esté contraint de se
		retirer en Thuringe vers le roy Bissin. Je crains grandement que cela
		n’aye pas esté fait sans beaucoup de sang respandu, et vous
		sçavez que Clidaman, Lindamor et Guyemants estoient
		ordinairement aupres de luy. Dieu vueille qu’il ne leur soit point
		arrivé quelque mal-heur. D’une chose, madame, vous puis-je bien
		asseurer, qu’elle est fort triste, et fort en peine, et
		troublée, et qu’elle desire grandement de parler à vous.
		– Mon grand amy, luy dit Galathée, vostre discours me met bien
		en peine, et je voudrois ou n’en sçavoir pas tant, ou en
		apprendre promptement le reste. Il faut, avant que je vous renvoye, que
		je parle un peu à la sage Cleontine, qui m’a rendu l’oracle ce
		matin, et à Damon qui est une telle personne, qui nous peut
		beaucoup servir aux accidens qui nous peuvent arriver.</p>

		<p>Et les faisant appeller tous deux, elle leur fit entendre ce qu’Amasis
		luy avoit mandé, et parce qu’elle ne sçavoit si elle
		devoit incontinent s’en retourner, ou bien aller rendre son vœu
		à Bon-lieu, ainsi que l’oracle le luy avoit dit, elle demanda
		à la vieille Cleontine ce qui luy en sembloit. Elle luy
		respondit: II me semble, madame, qu’en toutes nos affaires nous devons
		tousjours recourre à Tautates, et vous, d’autant plus, que vous
		y estes obligée par le vœu que vous en avez fait, et par le
		commandement que l’oracle vient de vous en faire. Les rapports des
		varies nous ont, il y a quelque temps, rapporté que les
		sacrifices nous menaçoient de quelque grand malheur. Il me
		semble que pour le divertir, le meilleur remede c’est de recourre
		à celuy qui nous donne ces presages, qui est le grand Tautates,
		et le supplier de vouloir en changer les chastimens. C’est pourquoy je
		concluds que vous devez aller vers la Bonne Déesse faire vostre
		sacrifice, et le jour mesme vous pourrez estre à Marcilly. Damon
		fut de ce mesme avis, puis qu’il n’y avoit qu’un demy jour de plus,
		lequel il seroit fort à propos d’employer à rendre
		à Tautates ce qu’elle avoit voué. – Vous avez entendu,
		dit Galathée, à celuy qu’Amasis luy avoit envoyé,
		l’opinion de Cleontine et de Damon, asseurez Amasis que je seray demain
		à bonne heure aupres d’elle, la suppliant cependant de trouver
		bon qu’ayant faict plus de la moitié du chemin, je ne m’en
		retourne point sans m’acquitter des vœux qu’elle sçait bien que
		nous avons faicts, et que je vay rendre en partie pour elle.</p>

		<p>Ainsi s’en alla ce chevalier, laissant Galathée en telle peine
		[589/590] qu’elle ne se souvint point de la volonté qu’elle
		avoit de veoir ces belles bergeres, ny Daphnide et Alcidon, ne faisant
		tout le jour que parler à Damon, et chercher avec luy quel
		pouvoit estre le subject pour lequel Amasis la pressoit fort de s’en
		retour- [590/591] ner; et quoy qu’ils en parlassent longuement et
		curieusement, si est-ce qu’ils ne le peurent jamais deviner, se
		resolvant enfin de partir le lendemain de grand matin pour estre tant
		plustost auprés d’Amasis. Et dés le soir, ayant
		commandé que tout fust prest, Damon s’arma comme de coustume,
		ayant mis Galathée et ses nymphes dans leurs chariots, il monta
		sur un cheval que la nymphe luy avoit donné qui estoit de ceux
		de Clidaman son frere. Ce chevalier parut si beau aux yeux de
		Galathée qu’il luy fit ressouvenir du gentil Lindamor, et
		coulant d’une pensée en l’autre, elle s’alla imaginer que
		peut-estre la nouvelle qu’Amasis luy vouloit dire estoit la mort de ce
		chevalier; et dés lors elle fit dessein que Polemas iroit en sa
		place, tant pour l’esloigner d’auprés d’elle, et s’exempter
		ainsi de cette importunité, que pour avoir quelque
		volonté de jetter les yeux sur Damon, en cas que Lindamor ne
		fust plus. Et toutesfois se ressouvenant de tant de services qu’il luy
		avoit rendues, de l’affection qu’elle avoit recogneue en toutes ses
		actions, de la gloire qu’il s’estoit acquise en ce voyage parmy tant de
		nations belliqueuses, et puis sa beauté et sa bien-seance en
		tout ce qu’il faisoit, luy revenant devant les yeux, elle ne se pouvoit
		empescher de regretter sa perte, et de faire quelque dessein à
		son advantage, en cas qu’il ne fust pas mort, et qu’elle peust sortir
		de la tromperie, où Climante l’avoit mise.</p>

		<p>Cette pensée l’entretint jusques aupres de Bon-lieu, mais de
		fortune passant la riviere de Lignon, elle se ressouvint de Daphnide et
		d’Alcidon, et des bergeres qu’elle avoit eu volonté de voir, et
		se voyant si pressée de partir, et ne voulant toutesfois que
		cette dame estrangere s’en allast sans qu’elle eust le bien de la voir,
		elle manda au sage Adamas qu’elle le prioit de la venir incontinent
		trouver à Bon-lieu, et en cas qu’elle en fust desja partie,
		qu’il la suivist jusques à Marcilly, estimant necessaire qu’il y
		vinst pour les nouvelles qu’Amasis avoit receues, et luy fit dire par
		Lerindas en secret, qu’il l’obligeroit infiniment de conduire avec luy
		Daphnide et Alcidon. Et apres, hastant ses chevaux, elle arriva au
		temple de la Bonne Déesse où la venerable Chrisante la
		receut avec toute sorte d’honneur et de civilité. Et parce que
		la nymphe luy fit entendre la haste qu’elle avoit de s’en retourner
		à Marcilly, elle commanda qu’incontinent l’on mist la main au
		sacrifice, afin de ne perdre point de temps, et que le disner fust
		prest, pour ne la point faire attendre, quand elle auroit satisfait
		à son vœu, luy reconfirmant que les sacrifices des particuliers
		estoient trouvez bons et entiers, mais que les victimes qui estoient
		immolées pour le public et pour l’heureux voyage de Clidaman, se
		trouvoient de telle sorte defaillantes qu’il
		n’en pouvoit prevoir que quelque grand desastre.</p>

		<p>Mais cependant Silvandre, qui avoit obtenu la permission qu’il
		desiroit, s’estoit tellement occupé en cela, qu’il avoit
		oublié de dire à Madonte et à Tersandre, qu’il y
		avoit un chevalier qui le cherchoit, avec beaucoup de menaces de
		l’outrager, et n’eust esté que par fortune le matin il les
		rencontra qui s’alloient promenant pour prendre de l’air, à
		cause que Madonte s’estoit trouvée mal deux ou trois jours
		durant, il est certain qu’il eust encore long-temps demeuré sans
		les advertir, estant de telle sorte tout employé en ceste
		ardente passion qu’il n’y avoit point de place en son ame pour quelque
		autre pensée. Mais les trouvant si à propos, il leur fit
		entendre bien au long tout ce qu’il en avoit appris de Paris, et le
		danger pour eux de rencontrer cet homme barbare, et qui les cherchoit
		avec tant de desir de vengeance. Madonte le remercia de cet advis, et
		ayant longuement debatu entr’eux qui ce pouvoit estre, ils ne purent
		jamais imaginer que ce fust Damon, parce qu’il estoit mort selon leur
		creance, mais plustost que ce seroient des parens de Madonte, qui ne
		pouvans supporter sa fuitte avec Tersandre, cherchoient d’en faire la vengeance.</p>

		<p>Silvandre qui avoit tousjours porté quelque sorte de bonne
		volonté à Madonte, tant pour quelque ressemblance qu’elle
		avoit à Diane, que parce qu’elle estoit veritablement
		tres-vertueuse et modeste, la voyant pleurer, en eut une tres-grande
		compassion, et luy demandant la cause de ses larmes: N’ay-je pas bien
		raison, berger, luy dit-elle, de pleurer la miserable fortune qui me
		poursuit avec tant de cruauté? puis que ne m’ayant voulu
		laisser en repos au milieu de mes parens et de ma patrie, elle me vient
		encore tourmenter en ce lieu, où je pensois pouvoir jouyr du
		repos que cette contrée donne à tous ceux qui veulent y
		habiter, et toutesfois je ne puis eviter sa hayne, ny me cacher
		à ses coups. Dieu! que faut-il que je fasse desormais, puis
		qu’ayant abandonné ma patrie, mon bien et toutes mes
		cognoissances, [591/592] cette cruelle ne m’a pas voulu laisser, mais
		me poursuit si cruellement, et me talonne de si prés, que je
		n’ay plus d’autre azile que le tombeau. Et à ce mot, les larmes,
		sortans en plus grande abondance, la contraignirent
		de se taire pour recourre au mouchoir.</p>

		<p>Silvandre qui avoit desja esté touché des premiers pleurs
		de Madonte, fut encores plus esmeu la voyant continuer, et ne le
		pouvant supporter qu’avec peine, s’offrit de la garder et deffendre
		avec quantité de ses amis, l’asseurant des outrages de cet
		estranger, si elle vouloit demeurer en cette contrée. En ce
		mesme temps, Laonice par mal-heur se rencontrant en ce mesme lieu,
		d’autant qu’elle estoit fort familiere avec Madonte, la conseilla de se
		retirer en sa patrie, où elle vivroit avec plus de repos et de
		tranquillité, et ne point refuser l’assistance de Silvandre pour
		l’accompagner, pour le moins, tant que le pays de Forests dureroit, et
		qu’il ne seroit que fort bon qu’il fust encore assisté de
		quelques bergers de ses amis, afin qu’ils peussent la deffendre contre
		ces estrangers. Madonte qui craignoit les outrages et les violences
		dont elle estoit menacée, ayant resolu de s’en aller, accepta
		volontiers la compagnie de Silvandre, et de ceux qu’il voudroit mener
		avec luy, mais Tersandre y contraria de sorte, qu’en fin elle le
		remercia de sa bonne volonté, et à l’extreme
		importunité du berger luy permit d’aller seulement avec elle
		jusques par-delà le lieu où ces estrangers avoient
		esté veus. Et à l’heure mesme, apres avoir pris
		congé de quelques bergeres qu’elle rencontra, et prié
		Laonice de faire ses excuses aux autres, elle se mit en chemin avec
		resolution qu’aussi-tost qu’elle seroit arrivée en Aquitaine,
		elle se mettroit ou parmy les vestales ou parmy les filles druides,
		ayant tant de mauvaise satisfaction de sa fortune, qu’elle vouloit
		entierement sortir de ses mains.</p>

		<p>Cependant Alexis qui vivoit aupres de la belle Astrée, et qui
		usoit des privileges que la fille d’Adamas pouvoit avoir parmy ces
		bergers, avoit desja passé deux jours dans son hameau, sans que
		le grand druide fist semblant de s’en vouloir aller, et sans qu’elle
		perdist un moment hors de la presence de sa bergere, si ce n’estoit
		lors qu’elle estoit au lict, car tant que le jour duroit, elles
		discouroient ensemble, et la nuict survenant elles se retirerent dans
		une mesme chambre, où les licts seulement les separoient. Mais
		d’autant que l’impatiente amour d’Alexis ne luy permettoit pas de
		reposer, ny de demeurer au lict si longuement [592/593] qu’à la
		belle Astrée, cette seconde fois, elle ouvrit les yeux longtemps
		avant que le jour parust, et soudain qu’elle apperceut un peu la
		clarté, elle sortit du lict pour pouvoir de plus prés
		contempler sa belle bergere endormie, mais il faisoit encores si obscur
		que s’estant jetté une robbe sur les espaules, de peur d’estre
		nue, elle se prit garde que sans y penser elle y avoit mis celle
		d’Astrée.</p>

		<p>Amour qui fait trouver des contentemens extremes à ceux qui le
		suivent en des choses que d’autres mespriseroient, representa à
		cette feinte Alexis un si grand plaisir d’estre dans la robbe qui
		souloit toucher le corps de sa belle bergere, que ne pouvant la
		despouiller si tost, elle commença à la baiser et
		à la presser cherement contre son estomach, et regardant sur la
		table, elle vit sa coiffure, et le reste de son habit.
		Transportée alors d’affection, elle les prend et les baise, se
		les met dessus, et peu à peu s’en accommode, de sorte qu’il n’y
		eust personne qui ne l’eust prise pour une bergere. Et encore que la
		robbe d’Astrée luy fust trop estroite, si est-ce que se lacant
		un peu plus lasche que ne souloit faire la bergere, il y eust eu peu de
		personnes qui s’en fussent pris garde, mesme que sa beauté et sa
		blancheur ne dédisans point l’habit qu’elle prenoit, estoient de
		grandes trompeuses pour la faire croire telle. Estant vestue de ceste
		sorte, elle s’approche du lict où Astrée reposoit, et se
		mettant à genoux devant elle, commença de l’idolatrer, et
		ravie en cette contemplation; apres y avoir pensé quelque
		temps, elle profera assez haut ces vers.</p>
	</div>

	<div class="contentci">
		<div class="spacerp"></div>
		<h2>SONNET</h2>
		<h3>II contemple sa bergere endormie.</h3>
		<div class="spacerp"></div>

		<p>Ainsi dans le giron de Psyché dormiroit,</p>
		<p>Ou dedans les vergers d’Amathonte et d’Eryce</p>
		<p>Le petit Cupidon, lors qu’un long exercice</p>
		<p>Aux pavots du sommeil ses beaux yeux forceroit.</p>
		<div class="spacerp"></div>
		<p>Ainsi trop curieuse elle l’admireroit,</p>
		<p>L’amoureuse Psyché, ce dieu plein de delice,</p>
		<p>Mais quoy qu’il fust armé d’attraicts et d’artifice,</p>
		<p>Moins beau que cette belle, elle le jugeroit. [593/594]</p>
		<div class="spacerp"></div>
		<p>Jamais dans la beauté, tant de beauté n’eut place,</p>
		<p>Ny les Graces jamais n’ont fait voir tant de grace,</p>
		<p>Qu’Amour dedans ce lict en presente à mes yeux.</p>
		<div class="spacerp"></div>
		<p>Pour voir la déité, tu mourus bien, Semele!</p>
		<p>Pourquoy ne meurs-je aussi, regardant cette belle,</p>
		<p>Si sa divinité surpasse tous les dieux?</p>
		<div class="spacerp"></div>
	</div>

	<div class="contentl">
		<p>Encore qu’Alexis eust proferé ces paroles assez
		haut, si est-ce que pas une des trois qui estoient dans le lict, ne s’esveilla, tant
		l’aurore par sa venue les avoit appesanties d’un doux sommeil. Et parce
		qu’il sembloit que le jour croissant peu à peu descou-vroit
		toujours de nouvelles beautez en sa maistresse, elle se leva, et
		prenant un siege, s’assit vis-à-vis d’elle, afin de la pouvoir
		contempler sans empeschement, et lors, jettant les yeux sur ce visage
		bien aimé, il n’y avoit rien qu’elle n’admirast et qui ne fust
		un nouveau feu adjousté à sa flamme. Quelquefois
		transportée de trop d’affection, elle s’approchoit pour en
		desrober un amoureux baiser, mais soudain le respect l’en retiroit. Et
		en ce combat, aprés avoir longuement demeuré interdite,
		elle dit tels vers d’une voix assez basse.</p>
	</div>

	<div class="contentci">
		<div class="spacerp"></div>
		<h2>SONNET</h2>
		<h3>Sa maistresse dort, et il ne l’ose baiser.</h3>
		<div class="spacerp"></div>

		<p>Ils estoient pris d’un sommeil otieux,</p>
		<p>Ces deux soleils, et clos sous la paupiere!</p>
		<p>Mais leurs rayons avoient trop de lumiere</p>
		<p>Pour ne ravir et n’esblouyr mes yeux.</p>
		<div class="spacerp"></div>
		<p>Tel fut jadis le somne gratieux</p>
		<p>De ton berger, vagabonde courriere!</p>
		<p>Lors qu’oubliant ta peine journaliere</p>
		<p>Tu l’endormis, afin d’en jouyr mieux.</p>
		<div class="spacerp"></div>
		<p>Pourquoy le Ciel ne permet-il encore</p>
		<p>Qu’ainsi que toy, de celle que j’adore,</p>
		<p>En ce sommeil, je desrobe un baiser? [594/595]</p>
		<div class="spacerp"></div>
		<p>J’entends, Amour, ce que tu me veux dire:</p>
		<p>Pour estre heureux, un amant doit oser.</p>
		<p>Elle l’osa, mais moy je m’en retire.</p>
		<div class="spacerp"></div>
	</div>

	<div class="contentl">
		<p>Cette consideration eust peut-estre donné plus de
		courage à nostre feinte druide, si de fortune Leonide ne se fust
		esveillée, et peut-estre au bruit des paroles, encores qu’assez
		basses, qu’Alexis avoit proferées. D’abord qu’elle ouvrit les
		yeux, elle pensa de voir Phillis au lieu de la druide, et luy donnant
		le bon jour, luy demanda que vouloit dire qu’elle estoit si matinale.
		Alexis sousrit, et sans luy respondre, mit une main sur le visage, afin
		de la tenir plus long temps en la tromperie où elle estoit.</p>

		<p>Et parce qu’à mesme temps, Astrée et Diane
		s’esveillerent, et se tromperent aussi bien que Leonide, toutes deux la
		saluerent, et luy firent la mesme demande que la nymphe luy avoit
		faicte. Alexis alors prenant plus de hardiesse, les voyant ainsi
		deceues, qu’elle n’avoit pas faict lors qu’elles dormoient,
		s’approchant d’Astrée, luy baisa un œil, et en mesme temps luy
		donna le bon jour. La bergere oyant une parole bien dissemblable
		à celle de Phillis, retirant la teste à costé, et
		la considerant mieux, la recogneut, mais avec un grand estonnement: Me
		trompé-je? dit-elle, ou bien est-il vray que je voy sous
		d’autres habits la belle Alexis?</p>

		<p>A ces mots, Leonide et Diane la regardant de prés, elles
		recogneurent que veritablement c’estoit la druide. Et Astrée
		alors luy tendant les bras avec toute sorte de respect, et se relevant
		un peu sur le lict, l’embrassa et la baisa, pleine de contentement de
		la voir dans ses propres habits. – Permettez-moy, nouvelle bergere, que
		je vous baise, dit-elle, et que je vous asseure que jamais le Forests
		ne vit une bergere plus belle, que Lignon verra aujourd’huy sur ses
		bords. Et lors la regardant avec toute sorte d’admiration, elles
		estoient toutes trois ravies de la voir si belle en cet habit
		inaccoustumé, qui toutesfois luy alloit si bien que Leonide
		mesme ne sçavoit qu’en dire. Alexis n’avoit encore rien dit,
		mais quand elle vid qu’elle estoit recogneue: Que vous en semble, ma
		sœur, dit-elle à la nymphe, ces habits n’auront-ils pas bien
		occasion de se plaindre de ce changement trop desavantageux? – II me
		semble, respondit la nymphe, que vous estes plus belle en bergere qu’en
		druide, et que si Hylas vous avoit [595/596] veue, il feroit
		incontinent un nouvel amas d’amour pour le despendre en vostre service.
		– Et moy, adjousta Astrée, je croy que ces habits dont vous
		parlez, sont bien-heureux de n’avoir point de cognoissance du bien
		qu’ils possedent, estans autour du corps de la plus belle et de la plus
		aimable fille qui fut jamais, car s’ils en avoient quelque
		ressentiment, lors qu’ils en seroient privez, ils n’auroient jamais
		qu’un eternel regret de leur perte. – Mais interrompit Diane, si j’y
		voy bien, ces habits sont ceux d’Astrée, et me semble que ce
		seroit une grande peine pour cette belle druide de se deshabiller pour
		prendre ses propres habits. Ne seroit-il point bien à propos
		qu’Astrée prist ceux de druide, et qu’aujourd’huy elles se
		laissassent voir ainsi desguisées pour faire passer le temps au
		sage Adamas, qui sans doute les mécognoistra ou prendra l’une
		pour l’autre. – Quant à moy, respondit Leonide, je fay bien
		gageure que la plus grande partie de ceux qui les verront ne les
		recognoistront pas, pour le moins si l’habit de ma sœur est aussi bien
		fait pour Astrée que celuy de la bergere l’est pour Alexis.</p>

		<p>Alexis mouroit d’envie de posseder tout le jour cet habit, luy semblant
		que le bon-heur de toucher cette robbe qui souloit estre sur le corps
		de sa belle maistresse, ne se pouvoit égaler. Astrée qui
		aymoit passionnément cette feinte druide, et qui desiroit de
		laisser tout à fait l’habit de bergere pour prendre celuy de
		druide, afin de pouvoir demeurer le reste de sa vie aupres d’elle,
		avoit un desir extreme de porter les habits d’Alexis, et toutesfois ny
		l’une ny l’autre n’osoit en faire semblant, pour ne donner quelque
		cognoissance de ce qu’elles vouloient cacher. Et parce que Diane les en
		pressoit. – Mais, ma sœur, respondit Alexis, parlant à Leonide,
		que dira mon pere s’il me voit vestue de cette sorte? – Et que
		dira-t’il, dit Leonide, sinon qu’il rira, et sera bien aise de vous
		voir passer le temps à quelque chose. Il sçait bien qu’il
		n’y a rien qui vous ait tant fait de mal que la tristesse, et que pour
		vous rendre et conserver la santé, il n’y a rien de plus
		necessaire que de vous plaire et de vous resjouyr. – Si je le croyois,
		reprit-elle, je serois bien aise de tromper aujourd’huy les yeux de
		ceux qui nous verront, aussi bien que je me suis mesprise en
		m’habillant; car, encore qu’il y ait bien de la difference de nos
		robbes, si est-ce que, n’estant pas encore bien jour, je me suis
		jettée celle d’Astrée sur les espaules, pensant que ce
		fust la mienne, et lors que le jour a esté grand, et que je l’ay
		recogneue, j’ay voulu [596/597] essayer si vous me mescognoistriez, et
		je ne fus de ma vie si empeschée que de me sçavoir
		approprier de cet habit inaccoustumé. – Je vous asseure, dit
		Astrée, qu’on ne jugeroit pas que ce fust la premiere fois que
		vous vous en fussiez habillée, ne se pouvant rien voir de mieux,
		soit pour la teste, soit pour le colet, et sans mentir, si personne ne
		le dit, l’on demeurera long-temps à vous recognoistre. Et quant
		à moy, je prendray un autre de mes habits, afin de faire mieux
		croire que vous soyez une nouvelle bergere. – Non, non, Astrée,
		il faut, respondit Diane, que vous preniez les habits de druide,
		autrement, que diroit-on qu’elle fust devenue? – Nous dirons,
		respondit Leonide, que ma sœur se trouve un peu mal, à condition
		toutesfois qu’Astrée promette d’en prendre demain les habits,
		afin que nous voyons si elle sera aussi belle druide que ma sœur est
		belle bergere. – Je feray, dit Astrée, tout ce que vous
		m’ordonnez, mais il me semble que sa robbe me sera trop grande. – Nous
		y ferons, dit Alexis, le rebours de ce qu’il faudra que je fasse
		à la vostre, si je la dois porter aujourd’huy, car, dit-elle se
		levant, vous voyez bien qu’elle m’est trop courte, mais je detrousseray
		ces bouillons et ces plis, et elle sera à ma mesure, aussi il
		faudra faire un troussis à la mienne, et la mettre à
		vostre hauteur. – Or, dit Astrée, puis, madame, qu’il le vous
		plaist ainsi, je seray demain druide, mais à condition que
		personne n’en die rien, et je m’asseure que si aujourd’huy Hylas voit
		ceste nouvelle bergere, il commencera de mettre en œuvre les conditions
		qu’il a faictes avec Stelle, et qu’il adjoustera cette belle estrangere
		au grand nombre qu’il en a desja aymé. – Si cela est, reprit
		Alexis, demain, quand vous aurez mes habits, il usera du mesme
		privilege, car je m’asseure qu’il ne vous verra point sans vous aymer.</p>

		<p>Et parce qu’il commençoit de se faire tard et que ces belles
		filles se voulurent lever, Astrée qui estoit contrainte d’aller
		prendre un autre habit dans un coffre qui estoit au bout de la chambre
		: Mais, mon Dieu! que direz-vous de moy, madame, dit-elle, qui suis
		contrainte de me lever en chemise devant vous, pour aller prendre un
		autre habit? Alexis luy dit: II n’y a de l’incommodité que
		pour vous, et si vous voulez je le vous iray bien choisir.</p>

		<p>Astrée qui eut opinion que ce seroit une grande
		incivilité de luy donner ceste peine, et que, couchant dans une
		mesme chambre et dans un mesme lict avec Leonide, il n’y auroit pas
		grand mal de se monstrer à elle en chemise, sans attendre, ny
		respondre [597/598] autre chose, se jetta hors du lict, mais si belle
		que la feinte druide en demeura ravie. La premiere chose qu’elle en
		vid, ce fut le pied et la jambe, et jusques à la moitié
		de la cuisse, et puis le sein presque tout à nud. La blancheur
		et la delicatesse du pied, la juste proportion de la jambe, la rondeur
		et l’embompoinct de la cuisse, et la beauté de la gorge ne se
		pouvoient comparer qu’à eux-mesmes. Et Alexis presque hors
		d’elle la voyant en cet estat, en fut si surprise, qu’elle demeuroit
		immobile à la considerer, lors que la bergere luy donnant le bon
		jour la convia de la recevoir en ses bras pour la baiser, et se la
		pressant contre le sein, et la sentant presque toute nue, ce fut bien
		alors que pour le peu de soupçon que la bergere eust eu d’elle,
		elle se fust pris garde que ces caresses estoient un peu plus
		serrées que celles que les filles ont accoustumé de se
		faire; mais elle qui n’y pensoit en façon quelconque, luy
		rendoit ses baisers, tout ainsi qu’elle les recevoit, non pas
		peut-estre comme à une Alexis, mais comme au portrait vivant de Celadon.</p>

		<p>Leonide qui consideroit ces caresses et ces baisers, ne pouvant bien
		esteindre ses premieres flammes, se sentit un peu touchée de
		jalousie, et feignant que ce fut pour empescher que Diane ne s’en prist
		garde, elle dit à la druide: Vous ne prenez pas garde, nouvelle
		bergere, que tenant Astrée entre vos bras, elle se pourroit bien
		morfondre. – Je ne sçaurois avoir mal, dit la bergere, estant
		aupres d’Alexis. – Je serois bien marrie, ma belle fille, dit la
		druide, d’estre cause de vostre mal, mais je voy bien que ma sœur n’en
		parle que par envie. – Voire, dict Leonide, comme si je n’avois pas
		l’une des plus belles bergeres aupres de moy. Et lors, se tournant vers
		Diane, et la prenant entre ses bras, se mit à la baiser et
		à la caresser, afin qu’elle ne prist garde aux actions d’Alexis
		qui, cependant, prenant Astrée, l’emporta sans qu’elle mist les
		pieds en terre, jusques vers le coffre, où elle vouloit aller,
		et là s’assisant, et la tenant au devant d’elle embrassée
		: II est certain, luy dit-elle, que vous estes la plus belle fille qui
		fut jamais, et que les beautez cachées qui sont en vous,
		surpassent de tant toutes celles que l’on pourroit imaginer que la
		pensée n’y sçauroit atteindre. Et en disant ces paroles,
		elle luy baisoit tantost les yeux, tantost la bouche, et quelquefois le
		sein, sans que la bergere en fist point de difficulté, la
		croyant estre fille; au contraire elle estoit si contente de se voir
		caressée d’un visage si ressemblant à celuy de Celadon,
		qu’elle ne demeuroit jamais [598/599] endebtée des baisers
		qu’Alexis luy donnoit, parce qu’elle
		les luy rendoit incontinent, et avec double usure.</p>

		<p>Qui pourroit se representer le contentement de cette feinte druide, ny
		son extreme transport? Il faudroit quelquesfois s’estre trouvé
		en un semblable accident, mais on le peut juger en partie en ce qu’il
		s’en fallut fort peu qu’elle ne donnast cognoissance de ce qu’elle
		estoit, encore qu’elle sceust bien qu’à l’heure mesme qu’elle
		seroit recogneue, tout son bon-heur luy seroit ravy; et n’eust
		esté que sur le poinct de ses plus grandes caresses, Phillis
		vint heurter à la porte, je ne sçay à quoy ce
		transport l’eust peu porter. Mais Astrée craignant que ce fust
		quelqu’autre, s’enfuyt promptement se rejetter dans le lict, et se
		cachant presque toute sous la nymphe, regardoit par dessous les linceux
		qui entreroit. Alexis, en desespoir d’avoir esté interrompue,
		s’en alla vers la porte en maudissant l’importun qui en avoit
		esté cause, et demandant que c’estoit, elle ouvrit à la
		bergere Phillis, mais tellement à contre-cœur que de tout le
		jour elle ne luy peut faire bon visage.</p>

		<p>Quand Astrée sceut que c’estoit sa compagne, elle se remit un
		peu plus hors du lict pour luy rendre le bon jour que la bergere leur
		donna à toutes, et parce qu’elle alloit cherchant des yeux
		Alexis, et qu’elle ne la vit point dans la chambre, elle eut opinion
		qu’elle se fust allé promener comme elle avoit desja faict, et
		toutesfois leur en demandant des nouvelles, et voyant qu’elles rioyent
		sans luy rien respondre, elle tourna chercher par la chambre plus
		curieusement. Et cependant Alexis sortant dehors sans se faire
		cognoistre à elle, et sans parler à personne, s’en alla
		entretenir ses pensées le long de la grande allée,
		attendant qu’elles fussent habillées. Et parce que Leonide et
		Diane s’en apperceurent, elles dirent à l’oreille à
		Astrée qu’il ne falloit luy en rien dire pour voir si elle la
		recognoistroit, et ainsi toutes trois l’asseurerent qu’elle se trouvoit
		un peu mal, et qu’elle estoit entrée dans une autre chambre,
		d’où elle reviendroit bien-tost. Phillis les creut
		aisément, mesme voyant ses habits encores sur la table. Et parce
		que Leonide et Diane estoient desja hors du lict, Astrée pria sa
		compagne de luy donner ses habits qui estoient dans ce coffre aupres de
		la fenestre; elle sans y penser en rien les alla querir, et luy aydant
		à s’habiller, elle fut aussi-tost preste à sortir que les
		autres. Et lors qu’elles s’en voulurent aller: Mais, dit-elle, ne
		verrons-nous point Alexis? – II ne faut pas, dit Leonide. Quand elle
		est malade, elle se plaist d’estre seule, et je [599/600] m’asseure
		qu’elle ne s’est point voulu remettre au lict cependant que nous sommes
		icy, parce qu’elle est presque nue; nous reviendrons d’icy à
		quelque temps pour scavoir ce qu’elle faict. Et à ce mot, la
		prenant par la main, elle la conduisit dehors.</p>

		<p>Mais cependant la nouvelle bergere estant sortie, s’en alloit à
		grans pas au petit bois de coudres où elle pensoit estre
		retirée, et pouvoir mieux jouyr de ses pensées pour se
		representer les beautez qu’elle venoit de voir, et les contentemens
		receus par les faveurs que l’on luy avoit données, ou plustost
		que soubs un nom emprunté elle avoit desrobées. Mais
		d’autant qu’il estoit desja tard, et que la plus grande partie des
		bergers avoient desja r’amené leur troupeau à l’ombre,
		elle en rencontra plusieurs qui chantoient, et qui, couchez sous des
		arbres fueillus, attendoient au fraiz la venue de leurs bergeres, et
		entr’autres Calidon qui, ce matin, s’estant levé de bonne heure,
		avoit passé la riviere de Lignon pour essayer de voir
		Astrée, et de tenter encores quelle seroit sa fortune, avant que
		d’en faire parler d’avantage à Phocion. Et parce qu’il avoit
		rencontré Hylas en chemin, ils vindrent de compagnie en ce lieu,
		où tous deux ensemble s’estoient mis à chanter.</p>

		<p>Enfin Calidon tout seul, apres avoir joué quelque temps sur la cornemuse, dit ces vers, se souvenant de la cruelle response d’Astrée.</p>
	</div>

	<div class="contentci">
		<div class="spacerp"></div>
		<h2>SONNET</h2>
		<h3>Il se plaint de sa cruauté.</h3>
		<div class="spacerp"></div>

		<p>L’arrogante quelle est! elle scait que je l’ayme,</p>
		<p>Que pour elle je meurs plein d’amour et de foy,</p>
		<p>Qu’elle ne peut vouloir plus qu’elle peut sur moy,</p>
		<p>Et que je l’ayme mieux qu’elle n’ayme soy-mesme.</p>
		<div class="spacerp"></div>
		<p>Elle recognoist bien que mon amour extreme</p>
		<p>Ne sçauroit s’augmenter, tant elle est grande en soy,</p>
		<p>Que de tous les devoirs je mesprise la loy,</p>
		<p>Et que de le nier ce seroit un blaspheme.</p>
		<div class="spacerp"></div>
		<p>Elle le void, l’ingrate! et ne me rend, ô dieux!</p>
		<p>Pour tant d’affection, qu’un mespris odieux,</p>
		<p>Comme si mon amour sa hayne faisoit naistre. [600/601]</p>
		<div class="spacerp"></div>
		<p>Oublions-la, mon cœur, et tous nos feux passez!</p>
		<p>Quand nous n’aymerons plus, elle aymera peut-estre:</p>
		<p>Mais qui pourroit hayr ce que nul n’ayme assez?</p>
		<div class="spacerp"></div>
	</div>

	<div class="contentl">
		<p>Alexis, comme celle qui n’estoit guere accoustumée
		à la voix de Calidon, encore qu’elle eust ouy chanter et entendu ces
		paroles, toutesfois elle ne le recogneut point qu’elle ne l’eust
		outrepassé, mais voyant Hylas, elle ouyt qu’il luy disoit:
		Est-il possible, ô Calidon! qu’Astrée vous traitte de la
		sorte que vous dictes? – Il n’est que trop vray, respondit-il, et je
		voudrois bien, Hylas, me pouvoir servir de la recepte dont vous usez si
		heureusement en semblables accidens que celuy qui me travaille.</p>

		<p>La druide n’ouyt pas d’avantage de leurs discours, parce que ne
		desirant pas d’estre recogneue, elle passa outre, mais Hylas ne laissa
		de continuer: Je vous asseure, Calidon, que de tout le mal qui advient
		aux bergers de cette contrée pour semblable sujet, un seul
		berger en doit estre blasmé, car Silvandre, qui est celuy duquel
		je parle, avec ses fausses raisons, parce qu’il a l’esprit subtil, et
		qui se sçait insinuer en la bonne opinion des bergers, leur
		persuade qu’un amant est perdu d’honneur, lors qu’estant mal
		traicté, il change d’affection, comme si un homme estoit un
		rocher exposé à l’outrage des flots et des orages sans
		pouvoir changer de place pour se mettre à couvert de telles
		injures. Et les bergeres qui pensent retenir nos esprits, comme des
		esclaves, dans des liens honteux et des chaisnes qui ne se peuvent
		detacher, ne se soucient de nous donner occasion, ny par faveur ny par
		aucune recognoissance, de bonne volonté, de continuer le service
		que nous leur rendons, estans tres asseurées que nous sommes
		blasmez de ceste sottise d’inconstance si, pour quoy que ce soit, nous
		nous retirons de leur tyrannie. Au lieu que si ces maximes estoient
		changées et qu’elles creussent que c’est une chose honorable de
		chercher son mieux et de fuyr ces tyrannies, elles ne se plairoient pas
		à nous voir languir en les servant, mais nous donneroient tous
		les jours de nouvelles faveurs, afin de nous oster non seulement la
		volonté de chercher une meilleure fortune, mais l’esperance
		mesme de pouvoir mieux rencontrer.</p>

		<p>Calidon respondit froidement: Vous vous trompez grandement, Hylas,
		quand vous pensez que Silvandre soit autheur de ces opinions que vous
		blasmez. Il y a de longs siecles que les bergers de cette
		contrée ont tousjours observé cette loy, et quand la
		coustume [601/602] ne nous y obligeroit point, la beauté de nos
		bergeres nous y con-traindroit, car peut-on les avoir aymées, et
		perdre une fois ceste volonté, si ce n’est que la mort le fasse
		faire ou la laideur de leur visage, qui advient, ou par le temps ou par
		quelque autre accident? – Je voy bien, reprit Hylas, que vous aymez
		Astrée, et que maintenant je n’auray pas raison avec vous, mais
		j’espere de vous veoir aussi affranchy de ceste affection que vous
		l’estes maintenant de celle de Celidée. – Plusieurs raisons,
		respondit le berger, m’ont diverty de la bergere que vous nommez, et
		beaucoup plus encores m’obligent à ne cesser jamais d’aymer
		celle-cy, sinon en cessant de vivre, car outre l’accident qui a
		osté la beauté à Celidée, qui estoit la
		premiere cause de mon affection, encores le devoir m’obligeoit à
		rendre ce tesmoignage à Thamire du respect et de l’honneur
		auquel je luy suis tenu. Mais outre toutes ces considerations, m’estant
		sousmis au jugement de celle qui m’a condamné, si je n’eusse
		obey, ainsi que mes sermens m’obligeoient, j’eusse sans doute
		attiré la vengeance divine sur ma teste, et la hayne des hommes
		sur moy. Au contraire, en ce qui se presente d’Astrée, toutes
		choses me convient à ne changer jamais cette affection.
		Premierement sa beauté est telle qu’il n’y a rien qui l’esgale.
		– Elle en sera tant plus glorieuse, dit Hylas. – II n’importe,
		respondit le berger, une fille un peu glorieuse est plus aymable. –
		Ouy, repliqua Hylas, pourveu que ce soit envers les autres, mais non
		pas envers nous; et puis cette beauté n’est-elle pas subjecte
		à l’injure des années?</p>

		<p>– 0 Hylas! dit Calidon, quand la vieillesse ostera la beauté
		à Astrée, l’aage qu’aura Calidon ne luy permettra guere
		de se soucier de la beauté. De plus les parens qui la
		gouvernent, et ceux qui ont puissance sur moy, appreuvent nostre
		affection. – Le contentement des parens, reprit Hylas, le plus souvent
		est cause que les filles s’opiniastrent à n’aimer point les
		personnes, qui autrement leur seroient tres-agreables, tant parce
		qu’elles pensent qu’on les vueille gagner en recherchant leurs parens,
		et non point elles, que d’autant que toute contrainte est odieuse, et
		plus celle qui se trouve en la volonté, que toutes les autres,
		et telle est l’amour qui jamais ne viendra par les contraintes, ny par
		l’opinion d’autruy, mais par la seule volonté de celuy qui doit
		aimer. – Mais, repliqua Calidon; Astrée est si sage, et si
		soigneuse de se conserver en cette reputation parmy toutes ses
		compagnes! – Ce sont bien tousjours de semblables esprits, [602/603]
		dit Hylas, qui font les resolutions les plus entieres. – Je pourrois
		bien penser, adjousta Calidon, que ce que vous me dites pourroit
		arriver, si je ne voyois que cette bergere n’est point
		preoccupée et qu’elle n’ayme personne. – II est vray, mon amy,
		respondit Hylas en riant, elle n’ayme personne. – Ny aussi je ne luy ay
		pas encore rendu assez de service, reprit le berger, et si elle se
		gaignoit si aisément, elle n’en seroit pas tant estimable. – O
		Calidon! s’escria Hylas, et vous aussi vous estes de cette opinion,
		qu’il faut un long service pour se faire aymer! Eh! pauvre berger,
		que je vous plains, puis que vous en estes reduit à ce poinct!
		Vous pouvez de bonne heure faire provision de lunettes pour voir sa
		beauté en ce temps là, car je ne pense pas que l’aage que
		vous aurez alors vous permette de la voir sans quelque ayde.
		N’avez-vous pas ouy dire que Celadon l’a aymée? – Je l’ay ouy
		dire sans doute, repliqua Calidon, mais n’estant plus au monde cela ne
		fait rien contre moy. – Rien contre vous? dit Hylas. Peut-estre si
		fait plus que vous ne pensez, car si elle suit l’opinion de Silvandre,
		pourquoy n’en avmera-t’elle la memoire aussi bien que Tircis celle de
		sa Cleon morte? Mais ce n’est pas ce que je voulois dire: N’avez-vous
		jamais sceu combien de temps ce Celadon l’a recherchée? –
		Quatre ou cinq ans, respondit Calidon. – Et bien! mon amy, continua
		Hylas, que vous en semble? S’il faut que vous la serviez autant de
		temps pour en estre aymé, ne sera-t’il pas temps que vous
		preniez les lunettes si vous la voulez bien voir? – Je ne pense pas,
		dit le berger, qu’il y faille tant de temps à la gaigner; mais
		quand cela seroit, encores ne serois-je pas reduit à ce que vous
		me dites. – Berger, berger, reprit Hylas, flattez-vous tant que vous
		voudrez, mais souvenez-vous qu’il n’y a rien de plus asseuré que
		l’experience, et ce que vous avez veu arriver une fois, croyez, si vous
		estes sage, qu’elle peut bien estre encore une autre. Vous dictes
		qu’elle n’est point preoccupée, c’est ce qui me fait juger plus
		mal de vos affaires, car les filles que nous sçavons qui ayment,
		peuvent estre gaignées et attirées à nous aymer,
		mais ces insensibles ne sont pas seulement capables
		de sçavoir ce qui doit estre aimé.</p>

		<p>Calidon, importuné des difficultez qu’Hylas luy rapportoit, et
		luy semblant que ses raisons estoient assez fortes: Je vous asseure,
		dit-il, Hylas, que j’avois bien faute de consolations que vous me
		donnez, et que c’a bien esté ma bonne fortune qui m’a faict vous
		rencontrer, pour soulager mon desplaisir. –. Si vous voulez, [603/604]
		dit-il, que je vous flatte, je parleray bien d’autre sorte, mais quand
		vous aurez le jugement sain, vous recognoistrez que je vous parle en
		amy. Que si vous desirez trouver quelque allegement, prenez les remedes
		desquels j’ay tousjours usé contre semblable maladie, et si vous
		le voulez faire, je m’oblige à vous garantir de tout le mal que
		vous en recevrez pour ce subject. – Comment? dit le berger, de quitter
		Astrée ou d’en aymer quelque autre? J’aymerois mieux avoir
		perdu les yeux, que si je les employois jamais à regarder avec
		amour une autre beauté que la sienne, et avoir perdu le cœur qui
		me donne la vie, que si je m’en servois jamais à aymer autre
		bergere qu’Astrée.</p>

		<p>Et à ce mot, ne pouvant plus avoir de patience aupres d’Hylas,
		il se leva pour s’en aller à demy mal-satisfaict de luy, mais
		Hylas le retint, et luy dit en sousriant: Si vous voulez voir
		Astrée, entrez dans ce bois de coudres, je l’ay veue il y a
		quelque temps qu’elle y alloit toute seule, mais je ne vous en ay rien
		voulu dire, parce que je crains fort que vous n’y perdiez vostre peine
		; toutesfois la femme est fort ressemblante quelquefois à la
		mort, qui se donne à nous lors que nous y pensons le moins. –
		Vous n’estes pas bon amy, luy respondit Calidon, de m’avoir
		esloigné le contentement d’estre aupres d’elle. – Prenez garde,
		repliqua-t’il, que vous n’y soyez encores
		assez tost pour recevoir un mauvais visage.</p>

		<p>Le berger, sans s’amuser à luy respondre, s’en alla le plus
		viste qu’il peut vers le lieu que Hylas luy avoit monstre, luy semblant
		qu’il ne scavoit trouver une meilleure occasion que de la rencontrer
		seule en un lieu où personne ne pourroit interrompre leurs
		discours. Et il est certain qu’Hylas pensoit luy avoir dit la
		verité, parce que n’ayant veu Alexis que par derriere, l’habit
		d’Astrée qu’elle portoit l’avoit deceu.</p>

		<p>Mais cependant la druide, desireuse d’entretenir les douces pensees qui
		occupoient son imagination, et dont la veue luy avoit esté si
		agreable, s’en alla au grand pas dans ce petit bois où elle ne
		mit plustost le pied que la solitude du lieu et la fraische memoire des
		faveurs qu’elle y avoit receues, luy remirent si vivement devant les
		yeux les beautez et les doux baisers d’Astrée que, pliant les
		bras l’un sur l’autre, et levant le regard contre le ciel: O Dieu!
		dit-elle, qu’Alexis seroit heureuse sans Celadon et que Celadon seroit
		heureux sans Alexis! Que si j’estois veritablement Alexis, et non pas
		Celadon, que je serois heureuse de recevoir ces faveurs
		d’Astrée, mais combien le serois-je encor plus si, [604/605]
		estant Celadon, elles ne m’estoient pas faites comme estant Alexis!
		Fut-il jamais amant plus heureux et plus mal-heureux que moy? heureux
		pour estre chery et caressé de la plus belle et de la plus
		aimée bergere du monde, et mal-heureux pour sçavoir
		asseurément que ces faveurs qui me sont faites seroient
		changées en chastimens et en supplices, si je n’estois couvert
		du personnage d’Alexis.</p>

		<p>Et là s’arrestant un peu: Mais, reprenoit-il peu apres, et
		à quoy, Celadon, penses-tu que ceste feinte se termine? Quelle
		fin proposes-tu à ton dessein? As-tu opinion que tu puisses
		decevoir tousjours, et tous les yeux de ceux qui te verront? Pourquoy
		ne te resous-tu à te declarer? Quoy qu’elle ne te l’aye dit, si
		est-ce que le commencement de l’amitié qu’elle porte à
		Alexis ne procede que de la ressemblance qu’elle a avec Celadon. Cela
		te montre qu’elle ne hayt point ce berger, puis que la ressemblance luy
		en est si agreable. Que si elle en cherit la memoire, le croyant mort,
		n’en aura-t’elle pas beaucoup plus chere la presence, quand elle le
		verra à genoux devant elle, vivant et l’adorant? Belle bergere,
		luy dirons-nous, voilà ce Celadon qui mourut quand vous luy
		voulustes mal, et qui revit maintenant que vous en aymez le visage en
		celuy d’Alexis. S’il a failly en quelque chose, il en a bien faict la
		penitence, mais si encores vous ne la jugez pas telle que sa faute,
		ordonnez-luy et de souffrir et d’endurer tous les supplices qu’il vous
		plaira, vous trouverez tousjours en luy plus de volonté d’obeyr
		à ce que vous ordonnerez, que vous n’en aurez de luy commander.</p>

		<p>Et à ce mot, demeurant quelque temps sans parler, il consideroit
		s’il y avoit apparence qu’il deust prendre ceste resolution, mais se
		reprenant bien tost apres: Tay-toy, tay-toy, Celadon, disoit-il,
		contente-toy d’estre mort une fois, sans vouloir par ta presomption
		remourir encores avant que d’avoir revescu. N’envie point le bon-heur
		d’Alexis, et puis que tu n’en peux jouyr, ne sois point marry qu’elle
		le possede, car si tu dois esperer quelque meilleure fortune que celle
		que tu as, c’est sans plus par l’entremise de ceste druide, à la
		conduite de laquelle tu la dois entierement remettre, et ne te flatte
		qu’Astrée ayme ta ressemblance en elle, car il peut bien estre
		que ton visage luy soit agreable, et que la faute que tu as commise la
		convie à te hayr. Et puis, s’il y a quelque chose en toy qui te
		puisse contenter, n’est-ce pas pour sçavoir en ton ame que
		jamais tu n’as manqué aux loix d’une [605/606] parfaite
		affection? Et voudrois-tu maintenant noircir la blancheur de ton amour
		par une si grande desobeyssance? Je t’ordonne, nous a-t’elle dit, de
		ne te faire jamais voir à moy, que je ne te le commande. Ayme
		donc, ô Celadon! et obeys, et te tais si tu veux vivre et aymer sans reproche.</p>

		<p>Ainsi la druide pensant venir en ce lieu pour avoir quelque
		contentement de ses pensées, Amour qui peut-estre jaloux des
		faveurs que la fortune luy avoit faictes, les luy envenima par ces
		mortelles imaginations, de sorte que ses yeux regorgeants de larmes,
		elle fut contrainte de prendre son mouchoir pour les essuyer. Et parce
		qu’en mesme temps Calidon entra dans le bois, lors qu’elle estoit au
		bout d’une allée, ainsi qu’elle tourna pour revenir sur ses
		mesmes pas, afin de continuer ses pensées avec son promenoir, de
		fortune elle jetta l’œil sur Calidon, qu’elle n’eust plus-tost recogneu
		que, comme la bergere qui, sans y penser, met le pied sur un serpent,
		s’en destourne et s’en fuit ailleurs, toute pasle et tremblante, de
		mesme Alexis changea, et tourna ses pas promptement pour entrer dans
		une autre allée, et de celle-là en une autre, et alla de
		ceste sorte fuyant le berger, qu’elle pensoit estre tousjours à
		ses talons, deceu par les habits qu’elle portoit de la belle
		Astrée. Et elle mit bien tant de peine à s’echapper de
		ses yeux, qu’il la perdit parmy ces divers destours, ne pouvant les
		demesler si promptement, qu’elle les luy alloit embrouillant et fuyant
		de ceste sorte, elle passa dans la grande allée, et pour n’estre
		veue de luy, se rejetta incontinent apres dans
		le grand bois de haute fustaye qui la touche.</p>

		<p>Mais de fortune Hylas qui pour donner toute commodité à
		Calidon, s’estoit venu promener en ce lieu, l’ayant apperceu, et se
		doutant à peu prés de l’occasion de sa fuitte, car il la
		vid passer presqu’en courant, il remarqua l’endroit où elle
		entroit et attendit quelque temps pour l’enseigner à Calidon,
		qu’il croyoit n’estre pas fort loing. Et toutesfois il se deceut, parce
		que ce berger ne pensant pas qu’elle fust sortie du bois, n’en laissa
		endroit qu’il ne visitast curieusement, et cognoissant enfin que
		c’estoit vainement, il creut bien que c’estoit à dessein qu’elle
		se cachoit à luy. Et luy semblant que ceste indignité
		estoit trop grande pour la souffrir, il prit un si grand desplaisir de
		se veoir ainsi mespriser, que premierement en colere, et puis
		desesperé, il se resolut cent fois de n’aymer plus jamais
		Astrée. Mais aussi tost que ceste resolution estoit faite, se
		souvenant de sa beauté et [606/607] de ses perfections, il
		changeoit de pensée, et se trouvoit encores plus
		embrouillé en ceste affection, tant il est difficile que le
		desir de la beauté se puisse arracher du cœur, qui une fois en a
		esté touché vivement!</p>

		<p>Cependant Hylas attendoit qu’il vinst, pour luy monstrer par où
		Astrée avoit passé, et qu’il commençoit de
		l’envoyer en ce lieu, lors qu’il vid venir du costé de la maison
		Leonide, Diane, Phillis, et parmy elles, il luy sembla de voir
		Astrée. Au commencement il eust juré le contraire, car il
		pensoit bien de l’avoir veue aller d’un autre costé. Et
		toutesfois, s’approchant d’elle au petit pas, il ne pouvoit plus
		dementir ses yeux, qui l’asseuroient qu’Astrée estoit dans ceste
		troupe, lors qu’il se sentit prendre par derriere par quelqu’un qui,
		luy mettant les mains sur les yeux, luy vouloit faire deviner qui
		c’estoit. Hylas, sans se remuer, luy laissa faire quelque temps, et
		enfin luy touchant les mains, et recognoissant que c’estoient des mains
		de femme: Je sçay bien, luy dit-il, qui vous estes, et que vous
		soyez icy, ce n’est pas ce qui me met en doute, mais comment vous y pouvez estre.</p>

		<p>Cependant qu’il parloit ainsi, toute la troupe arriva, de sorte que ces
		belles filles peurent ouyr que Hylas, en continuant son discours: Je
		scay bien, disoit-il, que vous estes Astrée. Et luy ostant les
		mains de dessus les yeux, il vid qu’il se trompoit et que c’estoit
		Laonice. – Et quoy! Hylas, luy dit-elle, vous mescognoissez de ceste
		sorte vos amies? – Ne vous en estonnez point, dit-il, bergere, car
		c’estoit avec beaucoup de raison que je pensois que ce fust
		Astrée, puis que l’ayant veue, tout à ceste heure, entrer
		dans ce bois, disoit-il, en monstrant l’endroit où Alexis avoit
		passé, lors que vous m’avez bouché les yeux, je la
		voyois, tout estonné, parmy ceste troupe qui venoit d’un
		costé tout au contraire. Et que pouvois-je penser, la voyant
		ainsi en divers lieux, sinon qu’aujourd’huy ce fust le jour qu’elle
		devoit estre par tout? – Comment? Hylas, dit Astrée, vous
		m’avez veue entrer dans ce bois? – Je vous ay veue, dit-il, et je ne
		suis pas seul, car je m’asseure que Calidon
		est encores parmy ces coudres qui vous y cherche.</p>

		<p>Astrée et les autres de sa troupe sçavoient bien ce qu’il
		vouloit dire, mais feignant le contraire: Pour certain, luy dit Diane,
		j’ay opinion que ce matin vous n’avez pas pris vos bons yeux, puis que
		ceste nymphe et nous toutes rendons bon tesmoignage [607/608] que voicy
		Astrée, et qu’elle n’a esté d’aujourd’huy qu’avec nous. –
		Je voy bien, dit Hylas, que voilà Astrée, et je scay bien
		qu’il est impossible que celle que j’ay veue ait peu estre si tost avec
		vous, ayant pris un chemin tout different, mais si sçay-je bien
		aussi que je l’ay veue, ceste Astrée que je dis, et que mes yeux
		ne me trompent pas. Leonide rioit et toutes ces bergeres de le veoir en
		ceste peine. Et parce qu’Astrée desiroit de trouver ceste
		Astrée de laquelle il parloit: Or, Hylas, nous penserons, luy
		dit-elle, que vous soyez hors de vous-mesme, si vous ne nous la faictes
		veoir, ceste autre Astrée, et pource monstrez-nous où
		elle est allée. – Je vous permets, dit Hylas, de penser de moy
		tout ce que vous voudrez en cela, car je vous asseure que vous n’en
		scauriez dire tant, que je n’en pense moy-mesme encore d’avantage, me
		voyant en ceste réverie, et afin que je m’en esclaircisse,
		allons je vous supplie la chercher.</p>

		<p>A ce mot, se mettant le premier, il entra dans le bois de haute
		fustaye, et ayant quelque temps tourné d’un costé et
		d’autre inutilement, lors que chacun s’ennuyoit de ceste queste, hormis
		la vraye Astrée, il rejetta de fortune les yeux si avant
		à travers les espaisseurs des arbres, qu’il luy sembla de veoir
		ceste bergere assise sur la rive d’un des bras de Lignon, et
		appuyée contre un gros arbre. Hylas alors s’y en allant au grand
		pas, quand il fut si prés qu’il la peut recognoistre, il fit
		signe à toute la troupe de s’approcher, et prenant Astrée
		par une main, et monstrant Alexis de l’autre: Regardez, luy dit-il,
		bergere, si vous n’estes pas au pied de cet arbre? Phillis respondit:
		Je vous asseure, mon feu serviteur, que vous devez tenir du naturel des
		lyons, car j’ay ouy dire qu’ils cognoissent mieux les habits que le
		visage de ceux qui les gouvernent. – Et pourquoy dites-vous cela?
		respondit Hylas. – Parce, repliqua-t’elle, que ces habits que vous
		voyez pour estre ressemblants à ceux qu’Astrée souloit
		porter, vous vous persuadez que c’est elle.</p>

		<p>Ils parloient si haut, et Hylas faisoit tant de bruit, qu’Alexis
		tournant le visage, apperceut toute ceste troupe, qui s’en venoit vers
		elle, ce qui fut cause que s’essuyant un peu les yeux, et reprenant une
		plus joyeuse mine, pour ne donner cognoissance des tristes
		pensées qui l’accompagnoient, elle se leva et s’en vint droit
		vers elles. Et parce qu’Astrée et Diane luy firent signe de
		feindre d’estre estrangere, pour voir si Hylas et Laonice la
		recognoistroient, car elles avoient dit à Phillis le change
		qu’elle avoit [608/609] fait de ses habits, elle contrefit de sorte son
		personnage, qu’Hylas la mécogneut, et Laonice aussi. Hylas
		s’approchant d’elle: Je vous asseure, belle bergere, luy dit-il, que
		vous avez failly à me faire tourner l’esprit, lors que je ne
		vous ay qu’entre-veue, et maintenant que je vous voy mieux, j’ay peur
		que vous ne fassiez destourner mon affection.</p>

		<p>Alexis feignant de ne le cognoistre point, et de ne sçavoir ce
		qu’il disoit: Pardonnez-moy, berger, luy dit-elle, si je ne vous
		réponds, car je n’entends pas ce que vous dites. – Je veux dire,
		reprit Hylas, que vous ayant pris pour Astrée, et puis voyant
		incontinent Astrée en un autre lieu, j’ay failly de devenir fol,
		mais qu’à ceste heure que je vous voy bien, je crains que vous
		ne me dérobiez le cœur que j’ay donné à un autre.
		– Vous m’avez grandement obligée, respondit Alexis, de me
		prendre pour une si belle bergere que celle que vous nommez, et
		laquelle j’ay desiré il y a longtemps d’avoir le bon-heur de
		cognoistre, mais vous ne me des-obligez pas peu, quand vous me
		soupçonnez d’estre larronnesse, et mesme de ce qui est à
		autruy, car je n’ay point accoustumé de n’en prendre qui ne soit
		tout à moy, et je ne fay jamais mes prises en cachette, ainsi
		que ceux qui desrobent font, mais tout ouvertement et devant les yeux
		de chacun. Que si vous voulez reparer l’injure que vous m’avez faite en
		cela, monstrez-moy qui est Astrée de toutes ces bergeres, et je
		vous remets l’offence receue. – Je pense, dit Hylas, que si vous me
		cognoissiez, vous ne jugeriez pas que, vous laissant prendre mon cœur,
		encore qu’il soit à une autre, je vous fasse quelque offence,
		car Hylas n’en a jamais donné d’avantage à personne. Et
		toutesfois, puis qu’il m’est si aisé d’effacer ceste injure que
		vous pretendez avoir receue de moy, je n’en veux point disputer,
		à condition que, quand j’auray satisfaict à vostre
		curiosité en vous monstrant Astrée, vous ne desdaignerez
		de recevoir en don ce cœur que je vous presente, si vous ne le voulez
		point en larcin. – Monstrez moy, dit la nouvelle bergere, quelle de
		toutes ces belles est Astrée, car considerant leurs beautez, je
		m’asseure qu’elle en est l’une, et aprés, nous parlerons
		à loisir du cœur d’Hylas, puis que vous vous nommez ainsi. – II
		est vray, dit Hylas, qu’elle y est, et parce que je crains que, comme
		vous avez deviné qu’elle estoit icy, de mesme vous ne la
		recognoissiez sans moy, afin que vous ne m’en ayez l’obligation, la
		voilà, dit-il, monstrant Astrée, qui à peine se
		pouvoit garder de rire, non plus que le reste de la troupe, [609/610]
		voyant Hylas si aveuglé qu’il ne recognoissoit point Alexis pour
		estre un peu déguisée par cet habit.</p>

		<p>Elle alors, s’approchant d’Astrée, la salua, et luy tint quelque
		discours de civilité, afin de tromper tant mieux Hylas, qui
		trouvoit ceste estrangere de si bonne grace, qu’il ne pouvoit presque
		luy donner le loisir de dire les premieres paroles sans l’interrompre,
		la pressant de satisfaire aussi bien à ce qu’il luy avoir
		requis, qu’il avoit fait à ce qu’elle avoit desiré
		scavoir de luy. – Et comment? mon feu serviteur, dit Phillis, que
		pensez-vous que dira Stelle, si elle scait que vous aymez ceste belle
		estrangere? – Et que peut-elle dire, respondit-il, sinon que j’observe
		nos conditions, par lesquelles il m’est permis d’en pouvoir aimer une
		ou plusieurs autres, aussi bien qu’elle, sans qu’elle s’en puisse
		offencer? – Et comment, berger, dict la nouvelle bergere, vous pensez
		donc m’aymer en compagnie d’une autre? – Et que vous importe cela,
		respondit Hylas, si je ne laisse pas de vous aimer autant que vous
		voudrez? – Mais, adjousta-t’elle, vous en aymerez une autre avec moy?
		– Et si apres disner, dit Hylas, il y a de la viande de reste,
		voulez-vous que nous la jettions au chien? Et de mesme, si apres vous
		avoir aymée autant que vous le voulez estre, j’ay encore de
		l’amitié de reste, pourquoy ne voulez-vous pas que je l’employe
		à aymer celles qui en ont besoing? – Ha! berger, dit
		l’estrangere, je ne veux avoir rien à partir avec une autre. Je
		desire que celuy qui m’aymera n’ayme que moy seule, et par ainsi vous
		estes en danger de n’avoir point de maistresse faite comme moy. – Ny
		vous, dit Hylas, point de serviteur fait comme moy. Et puis que vous
		estes de ceste humeur, je vous conseille de chercher Silvandre, car il
		est tel qu’il le vous faut. – A propos, dit Phillis, de Silvandre, nous
		ne le voyons point; qu’est-ce qu’il est devenu ce matin? C’est bien
		vostre fortune, Hylas, qu’il ne se soit point rencontré icy, car
		il vous empescheroit bien de parler d’abord
		d’amour à ceste belle estrangere!</p>

		<p>Hylas vouloit respondre, mais Laonice prenant la parole: Non, non,
		Hylas, ne laissez pas, dit-elle, de parler et de dire tout ce que vous
		voudrez, je m’asseure que d’aujourd’huy vous ne le verrez, et quand il
		seroit icy, je vous promets qu’il n’auroit pas le mot à dire,
		luy estant arrivé le plus grand malheur qu’il peut avoir, et que
		luy-mesme s’est procuré sans y penser. – Et qui est-ce? dit
		incontinent Diane. – II faut que vous sçachiez, respondit la
		malicieuse Laonice en sousriant, que Paris, il y a quelque [610/611]
		temps, rencontra un chevalier estranger qui menaçoit grandement
		Tersandre, et parce que Silvandre se chargea d’en advertir Madonte, ce
		matin il n’y a pas manqué. Et elle, craignant que quelqu’un de
		ses parens ne la soit venue chercher, (car elle est de l’une des
		meilleures maisons d’Aquitaine), elle a eu peur d’estre
		rencontrée, et que Tersandre estant recogneu, ne receut quelque
		desplaisir en sa compagnie, de sorte qu’elle s’est resolue de partir
		à l’heure mesme, et s’en retourner en Aquitaine, et m’a
		donné charge de vous venir faire à toutes ses excuses de
		ce qu’elle n’a peu prendre congé de vous avant que de partir,
		vous suppliant de l’aymer et de croire que jamais elle n’oubliera les
		faveurs et les amitiez qu’elle a receues le long de Lignon. Mais le
		pauvre Silvandre, voyant qu’elle s’en alloit, il n’a peu cacher
		l’affection secrette qu’il luy portoit, et premierement il a faict tout
		ce qu’il luy a esté possible, pour luy persuader qu’elle devoit
		demeurer; et puis cognoissant que tout son bien dire estoit inutile,
		il luy a offert de l’accompagner, mais elle, ne voulant à ce que
		je croy donner jalousie à son Tersandre, l’a refusé plus
		de cent fois. Enfin, ne pouvant obtenir ceste grace d’elle, il s’est
		mis à genoux, luy a embrassé les jambes avec des
		conjurations les plus extraordinaires que j’aye jamais ouy faire, et
		desquelles Madonte ne se pouvant entierement ny honnestement defaire,
		elle luy a permis presque par force de l’accompagner une partie du
		jour. – Vous pouvez bien, luy disoit-il, me permettre ce peu de temps
		d’estre aupres de vous, pour l’eternel
		desplaisir que vostre esloignement me laissera.</p>

		<p>– Je pense, dist Astrée, que vous vous moquez de dire que
		Silvandre aime quelque chose, luy qui ne regarde jamais bergere que
		pour la fuyr. – Et qu’appellez-vous ce qu’il fait quand il est aupres
		de Diane? dit Hylas. – O! respondit Phillis, ce n’est que par feinte.
		– Non, Hylas, reprit Laonice, Phillis a raison: ce n’est que par
		feinte ce qu’il faict envers ceste bergere. Car luy-mesme l’a
		juré plus de cent fois ce matin, lors que Madonte sur ce propos
		luy a dit: Et bien, Silvandre, si mon absence vous donne de la peine,
		la presence de Diane vous consolera. – Diane, a-t’il respondu, merite
		mieux que mon service, aussi ne luy en ay-je jamais rendu que pour ne
		manquer à la gageure de Phillis, et pleust à Dieu qu’elle
		fust en vostre place et vous en la sienne! vous verriez si je dis vray ou non.</p>

		<p>Phillis qui recogneut bien que ce discours desplaisoit grande-
		[611/612] ment à sa compagne, luy respondit: Je ne croiray
		jamais que Silvandre ayme Madonte, car il n’en a jamais faict semblant.
		– Vous vous trompez, interrompit Diane, j’en ay veu des signes qui sont
		assez certains; et pourquoy ne voulez-vous qu’un jeune berger qui a de
		l’esprit et du courage ayme une fille tant aymable que Madonte? Et
		puis Laonice en parle comme sçavante, l’ayant veu partir avec
		elle, apres l’en avoir requis avec tant d’instance. – Et en effect, dit
		Astrée, il est bien vray, Laonice, que Silvandre a suivy Madonte
		? – S’il est vray? respondit la fine bergere, croirez-vous que je le
		voulusse dire si je ne l’avois veu partir? Et à quoy me
		serviroit-il de dire une chose que vous pouvez si aisément
		verifier, puis que, si elle n’estoit pas vraye, ce seroit me faire
		recognoistre pour menteuse à trop bon marché. – Dieu le
		conduise, respondit Diane, et le reconduise quand il luy plaira! Et
		à ce mot, faisant semblant de ne s’en point soucier, tourna les
		pas d’un autre costé, où Phillis, sans monstrer de le
		faire à dessein, la suivit quelque temps aprés, mais non
		pas si tost toutesfois que Diane n’eust commencé de se reprocher
		en elle-mesme l’inconstance de Silvandre. – Et quoy? berger,
		disoit-elle, sont-ce là des effects de l’amour que tu me faisois
		paroistre? sont-ce les eternitez de tes affections? et te devois-tu
		tant donner de peine, et à moy aussi, pour avoir la permission
		de me rechercher sous la couverture d’une feinte, pour incontinent me
		quitter pour Madonte? Tu as trop souvent et trop long-temps
		blasmé l’inconstance d’Hylas, pour en prendre si tost le personnage.</p>

		<p>Et parce qu’elle vid venir Phillis, elle
		l’attendit, et d’abord qu’elle
		fut arrivée: Et bien! ma sœur, luy dit-elle, ne vous
		semble-t’il point que je sois meilleure maistresse que vous ne
		m’estimiez, quand vous me menaciez des importunitez de Silvandre?
		N’est-il pas vray que j’ay bien trouvé le moyen de le divertir,
		et de luy faire prendre un autre dessein. – J’avoue, respondit Phillis,
		que, si Laonice dit vray, je ne fus jamais mieux trompée que je
		l’ay esté en ce berger, luy ayant veu faire des demonstrations
		d’une si grande passion que j’eusse creu estre impossible qu’elle se
		peust jamais effacer; mais croyez-vous que Laonice soit veritable? –
		Je n’en doute aucunement, respondit Astrée, car, outre ce
		qu’elle en a dit, j’ay remarqué que tousjours il a grandement
		affectionné Madonte. Et lors que Paris estoit en peine de luy
		faire scavoir la rencontre qu’il avoit faicte de cet estranger
		[612/613] qui les menaçoit, Silvandre en prit la charge, mais
		sçavez-vous avec quelle promptitude il s’y offrit? Croyez, ma
		sœur, qu’il fit bien paroistre la peur qu’il avoit que quelque autre se
		chargeast de luy rendre ce bon office. Et Dieu sçait! il n’y
		avoit personne en toute la troupe qui eust ceste ambition, et il faut
		avouer qu’encore que cette fille soit belle et bien discrette,
		toutesfois à mes yeux elle n’a rien de trop aimable, et si
		j’estois homme je servirois beaucoup plus-tost plusieurs autres qui ne
		sont pas en effect si belles. Aussi n’avons-nous veu personne qui l’ait
		aimée en tant de temps qu’elle est demeurée parmy nous,
		qu’Hylas et Silvandre; mais Hylas, parce qu’il n’y a rien qui ne luy
		soit bon, et Silvandre pour me desabuser, et vous aussi, de l’opinion
		que nous avions qu’il eust quelque bonne volonté pour moy. –
		Quant à moy, dit Phillis, je suis bien de la mesme opinion que
		vous estes pour Madonte, mais je ne sçaurois croire que
		Silvandre l’ayme, et pour ce que vous en avez remarqué, cela
		n’est qu’un effect de courtoisie envers cette estrangere. – Et cette si
		ardente supplication de l’accompagner, repliqua Diane, que direz-vous
		que c’est? – Je diray, respondit Phillis, que c’est aussi par
		courtoisie. – La courtoisie eust esté bonne de faire l’office
		que Laonice nous est venu rendre de sa part, ou quelque chose
		semblable, mais se jetter à genoux, pleurer à pleins
		yeux, et pour dire ainsi, jetter des seaux de larmes, s’en aller
		presque par force avec elle, et nous laisser sans nous en rien dire, si
		vous appellez cela courtoisie, je ne sçay ce que vous nommerez
		amour. Mais, dit-elle un peu apres, je confesse qu’en cette action il
		m’a grandement obligée parce qu’il est vray, quelque mine que
		j’en fisse, que sa continuelle recherche, la discretion avec laquelle
		il vivoit aupres de moy, mais plus la bonne opinion que j’avois conceue
		de luy, me portoit insensiblement à luy vouloir du bien. Et je
		suis si beste quand j’aime quelque chose, comme vous sçavez en
		ce qui m’est arrivé de Filandre, qu’il m’est impossible d’aimer
		peu, de sorte que j’estois pour m’embarquer à bon escient en
		cette affection. Et Dieu sçait en quel estat il m’eust mise pour
		peu qu’il eust attendu encores! J’aimerois mieux, puis qu’il estoit de
		cette humeur, que luy et moy fussions morts, que si j’eusse
		retardé davantage à recognoistre son dessein.</p>

		<p>Phillis qui voyoit bien que Diane aimoit ce berger, et qui prevoyoit
		aussi qu’elle ne s’en separeroit jamais qu’avec de tres-mortels
		déplaisirs: Ma sœur, luy dit-elle, ne croyons point si
		[613/614] facilement le rapport de Laonice. Attendons, avant que d’en
		faire jugement, que Silvandre revienne, je veux croire que vous
		cognoistrez, quand vous l’ouyrez parler, qu’il n’a point de tort. –
		Non, non, ma sœur, reprit incontinent Diane, ne parlons plus de cela,
		la pierre en est jettée, il pourra dire et faire ce qu’il luy
		plaira, et je sçay ce que j’en dois croire. – Mais, ma sœur,
		repliqua Phillis, oyez-le avant que de le condamner. – Et quoy! ma
		sœur, dit Diane, ne sçavez-vous point encores que jamais
		personne qui ait escouté Silvandre ne luy donna le tort? Non,
		ma sœur, si vous m’aimez, lors que vous me verrez en cette
		volonté, je vous conjure de m’en divertir. Et parce que je me
		ressouviens qu’autrefois il a eu un bracelet de cheveux de moy, qui est
		celuy que je faisois pour vous, je vous supplie de le luy demander de
		ma part aussi tost que vous le verrez. Je scay que ces bergers, de
		l’humeur dont il est, ont accoustumé de se prevaloir des
		avantages qu’ils peuvent par semblables finesses obtenir sur les
		bergeres peu avisées; si je puis, je
		ne veux pas qu’il en fasse de mesme de moy.</p>

		<p>Phillis, qui cogneut bien que Diane estoit pressée du despit, et
		qu’il n’estoit pas temps de luy contrarier, se teut quelque temps,
		aprés luy avoir dit qu’elle le feroit aussi tost qu’il seroit
		revenu. Et alors qu’elles vouloient continuer leurs discours, elles
		virent venir toute la troupe vers elles, mais de beaucoup
		augmentée, parce que Adamas, Daphnide, Alcidon, Paris, Hermante,
		Stiliane et Carlis, y estoient, et de plus Lerindas, le messager de
		Galathée, qui ayant faict son message au grand druide ne s’en
		estoit pas voulu retourner sans voir Astrée et Diane, de la
		beauté desquelles il ne pouvoit assez parler.</p>

		<p>Mais Adamas estoit demeuré avec une grande peine, depuis qu’il
		avoit sceu par Lerindas la volonté de Galathée, parce
		qu’il ne vouloit point luy desplaire, et il voyoit bien qu’il ne s’en
		pouvoit aller vers elle sans emmener Leonide, et il craignoit que celle
		qui avoit veu Celadon vestu en Lucinde, ne le recogneust
		desguisé en Alexis. Cela fut cause que ne sçachant
		à qui en demander avis, sinon à Leonide, et à la
		feinte druide, il proposa à la nymphe la peine où il en
		estoit. Leonide qui avoit l’esprit fort bon luy respondit incontinent:
		Vous devez laisser icy Alexis, et moy, car il est tres-asseuré
		que Galathée la recognoistra si elle la void, et ce seroit une
		chose de trop grande importance pour la qualité que vous avez.
		Et il semble que Dieu vous monstre que vous le [614/615] devez faire
		ainsi, puis que ce matin, sans autre dessein que de passer son temps,
		vous voyez comme Alexis s’est vestue en bergere, et cet habit l’a de
		sorte desguisée, que peu de personnes l’ont recogneue, mesme
		Hylas qui la void tous les jours l’a mescogneue, je m’asseure que
		Daphnide et Alcidon en ont faict de mesme, et, ce qui est de plus
		d’importance, Lerindas. Si bien qu’il sera fort aisé à
		luy persuader, et à ces estrangers, que ce matin Alexis s’est
		trouvée mal, et que n’estant point sortie du lict, vous m’avez
		laissée aupres d’elle pour luy tenir compagnie. Aussi bien
		n’ay-je pas grande envie de veoir la nymphe, tant qu’elle sera en
		l’humeur où je l’ay laissée. Mais si vous vous resolvez
		à ce que je dis, qui est, ce me semble, le seul moyen que vous
		avez pour ne laisser voir Alexis, il faut faire deux choses: l’une,
		que ceste nouvelle bergere se perde finement parmy la troupe, et s’en
		aille mettre en sa chambre, afin que Lerindas, ny Alcidon et sa suite,
		ne la recognoissent; et l’autre, il faut que je fasse en sorte que ces
		bergeres qui sçavent qu’elle s’est revestue de ceste
		façon, vous supplient, mon pere, de nous laisser icy pour
		quelque temps, puis qu’il semble qu’Alexis y reprend le bon visage que
		la maladie luy avoit osté. Autrement, si nous n’usons de cet
		artifice, elles pourroient entrer en doute de quelque chose, et il
		n’est pas peut-estre encore temps que nostre dessein se descouvre.</p>

		<p>Adamas qui n’avoit point pris garde au desguisement d’Alexis, s’estonna
		de l’avoir luy-mesme mescogneue, et y ayant quelque temps pensé,
		trouva bonne ceste opinion. Mais Alexis encores beaucoup meilleure,
		lors qu’elle en fut advertie, tant parce qu’elle jugeoit bien que
		Galathée le recognoistroit, et elle eust mieux aimé la
		mort, que de retourner entre ses mains, que pour le desplaisir qu’elle
		auroit de perdre si tost les extremes contentemens qu’elle possedoit
		aupres de sa bergere, de laquelle les baisers et les caresses ne
		pouvoient que luy estre tres-agreables, encores qu’elle ne les receust
		qu’au nom d’Alexis, se contentant en
		quelque sorte, puis que Celadon en estoit le porteur.</p>

		<p>Cela fut cause que tous trois y consentans, la chose fut bien
		promptement resolue, et en mesme temps la nouvelle bergere se meslant
		parmy la troupe, quoy que Hylas eust bien souvent les yeux sur elle, si
		se desroba-t’elle enfin, et de luy, et de tous les autres, et s’alla
		renfermer dans sa chambre, où se deshabillant, non pas sans
		baiser mille fois chaque piece de l’habit qu’elle s’osta de dessus,
		elle se mit dans le lict apres s’estre accommodé la teste
		[615/616] comme si elle eust esté malade. O bien-heureux habit!
		luy disoit-elle, en le posant sur la table, n’avez-vous pas esté
		bien offensé contre moy de vous avoir privé aujourd’huy
		du bon-heur que vous avez accoustumé d’avoir, et n’avez-vous pas
		bien regretté le change que vous faisiez? Je vous en demande
		pardon, ô trop heureux habit! et je m’asseure que vous me
		l’accorderez, puis qu’il est impossible que vous [ne] sçachiez
		aymer, ayant si longtemps embrassé ce beau corps qui, pour un
		moment qu’il a esté entre mes bras, m’a donné tant
		d’amour, que je ne sçay comme je puis vivre parmy tant de feux
		et de flammes qui me bruslent!</p>

		<p>Et lors considerant qu’il parloit à une chose insensible, et qui
		jouyssoit d’un bon heur qui luy estoit inutile, pour ne le scavoir pas
		recognoistre, il ne se peut empescher de dire tels vers:</p>
	</div>

	<div class="contentci">
		<div class="spacerp"></div>
		<h2>MADRIGAL</h2>
		<h3>II est jaloux de l’habit de sa maistresse.</h3>
		<div class="spacerp"></div>

		<p>De cet heureux habit je suis presque jaloux!</p>
		<p>Rien jamais de parfaict ne se void entre nous:</p>
		<p>Si, comme vous, j’avois entre mes bras ma belle,</p>
		<p>Quel heur serait le mien!</p>
		<p>Si vous mouriez d’amour comme je meurs pour elle,</p>
		<p>Quel seroit vostre bien?</p>
		<p>Mais le Ciel qui ne veut que quelque chose humaine</p>
		<p>Soit parfaicte en tout poinct,</p>
		<p>Ce qui deffaut en vous, est en moy pour ma peine,</p>
		<p>Et veut qu’ayant mon bien vous n’en jouyssiez point.</p>
		<div class="spacerp"></div>
	</div>

	<div class="contentl">
		<p>D’autre costé Adamas ayant donné le bon jour
		à Diane et à Phillis: Je suis bien marry, leur dit-il à
		toutes, qu’il faille que je vous quitte plustost que je n’avois resolu.
		Mais, belles bergeres, Galathée me mande que je m’en aille
		incontinent la trouver; et voicy Lerindas qui a juré de ne me
		point abandonner que je ne sois aupres d’elle. Astrée qui
		ressentit le plus cette nouvelle: Et faut-il, dit-elle, mon pere, que
		vous partiez si promptement? n’y a-t’il point de moyen de prolonger un
		peu yostre retour? Lerindas prenant la parole: II ne sçauroit,
		dit-il, s’en aller si tost, ny estre si promptement prés de la
		Nymphe, qu’elle le desire, et que le temps ne luy en semble long. – Ce
		n’est pas à vous, Lerindas, [616/617] repondit la bergere, d’un
		visage un peu fasché, à qui je parle, car je scay assez
		que les messagers ont tousjours de la haste. Adamas recognoissant bien
		pourquoy elle le disoit, luy respondit en sousriant: Je ne puis, ma
		belle fille, retarder mon retour, parce que la Nymphe me mande qu’elle
		a promptement affaire de moy, et Lerindas m’a appris qu’il y a aupres
		d’elle un estranger duquel elle fait grand conte; peut-estre est-ce
		chose qui luy importe grandement, et à laquelle le retardement
		pourroit nuire beaucoup. La bergere en pliant les espaules se retira
		toute triste vers Leonide qui luy faisoit signe du doigt; et cependant
		chacun reprit le chemin du logis, parce que le grand druide desirant de
		partir incontinent apres le disner, les pria tous de s’en vouloir
		venir, afin que Galathée n’eust pas occasion de l’appeller paresseux.</p>

		<p>De toute la troupe il n’y en eut point de si estonné que Hylas,
		parce que voyant chacun prendre party, il vouloit se mettre avec la
		nouvelle bergere, mais apres l’avoir cherchée longuement en vain
		: Belle nymphe, dit-il, s’adressant à Leonide, je vous supplie,
		dites-moy si vous sçavez qu’est devenue la bergere, à
		laquelle Adamas et vous parliez presque à ceste heure. – Et
		à qui, respondit Leonide, l’avez-vous donnée en garde? –
		A mes yeux, dit Hylas. – C’est donc à eux, dit-elle, à
		qui vous la devez demander, car nous qui n’en avons guere affaire, n’y
		avons pris garde. – Je vous asseure, respondit Hylas, que si elle ne
		revient plus, j’auray faict inutilement l’amas d’amour, qu’il me faloit
		employer pour l’aimer. – Et quoy? reprit Leonide, estes-vous si
		diligent à faire cette provision? je pensois que vous missiez
		plus de temps à prendre des resolutions de telle importance. –
		Cela est bon pour Silvandre, dit Hylas, en haussant et branlant la
		teste, qui pour un besoin feroit assembler tous les ordres des Gaulois,
		pour deliberer s’il doit aimer. Quant à moy, je resoudrois plus
		de semblables affaires en un jour, que luy en toute sa vie, car
		aussi-tost qu’il voit une belle fille, il cherche en luy-mesme si elle
		a toutes les conditions qui luy sont necessaires pour estre aimable
		à son goust. Il la trouvera peut-estre trop grande, ou trop
		petite, trop blonde, ou trop noire, trop blanche, ou trop claire-brune,
		elle aura les sourcils trop blonds, ou les yeux non pas assez fendus,
		le nez trop long, ou trop raccourcy, la bouche trop ou trop peu
		renversée, le menton trop fendu, ou peut-estre luy defaudra-t’il
		la fossette aux deux joues, tant il y regarde de prés, et si
		quel- [617/618] qu’une de ces choses luy deffaut, il ne l’aimera point
		et en fera le desdaigneux. Mais moy, aussi-tost qu’une fille se
		presente à mes yeux, et qu’elle leur semble belle, sans
		m’arrester à toutes ces petites particularitez, ny à tant
		rafiner la beauté, soudain ma volonté consent à
		l’aimer, et je cours incontinent aux provisions et aux munitions
		necessaires pour attaquer cette forteresse, ou pour le moins à
		ce qu’il faut pour l’acheter. – II me semble, Hylas, reprit Leonide,
		que c’est ainsi qu’il faut faire, et puis que desja vous vous estes si
		bien pourveu pour ceste estrangere, je suis d’avis, pour ne perdre pas
		la peine que vous y avez desja prise, que vous l’alliez chercher,
		cependant que cette bergere et moy nous entretiendrons
		un petit d’une affaire que nous avons.</p>

		<p>A ce mot, se retournans toutes deux de l’autre costé, elles
		s’escarterent un peu de la troupe, afin de n’estre ouyes, et Leonide
		parla à la bergere de ceste sorte: Vous avez ouy, ma belle
		fille, ce qu’Adamas a dit, qu’il estoit contraint de s’en aller, et il
		faut de necessité qu’il le fasse, car autrement la Nymphe auroit
		occasion de s’en fascher. Mais il faut que je vous die que je ne fus de
		ma vie en lieu d’où le depart me fut si ennuyeux, non seulement
		à moy, mais à Alexis aussi, que je n’eusse jamais creu
		pouvoir s’arrester en semblables lieux, si je ne l’eusse veu, car ayant
		esté nourrie continuellement dans les grandes assemblées
		et dans la confusion des affaires du monde, mal-aisément
		pouvoit-on s’imaginer qu’une vie solitaire et retirée comme
		celle-cy, luy peust estre agreable. Et toutesfois j’ay remarqué
		que, depuis qu’elle est icy, elle a repris un si bon visage qu’elle
		semble estre toute une autre, et cela, je croy qu’il procede de
		l’amitié qu’elle vous a prise, qui est bien si grande que hyer
		elle me juroit d’apprehender infiniment vostre separation. – Madame,
		respondit la bergere, si ce bon-heur nous est arrivé, que vous
		ayez eu agreable nostre vie et nos passe-temps de village, je puis bien
		dire avec verité que c’est le plus grand que nous puissions
		avoir jamais, puis qu’il n’y a une seule de nous qui ne soit tellement
		rendue vostre servante, et de la belle Alexis, qu’il n’y a rien que
		nous ne fissions pour nous continuer l’honneur de vostre compagnie. Et
		pour mon particulier, je puis dire que mon affection me donne de telle
		sorte à la belle Alexis, que je vous proteste, madame, et prends
		le Ciel pour tesmoing, et les deitez qui vivent dans ces bocages, que
		je tiendray à jamais le serment que j’en ay fait. Je vous
		proteste, dis-je, madame, qu’il n’y a rien au monde qui me puisse
		[618/619] separer d’elle, pourveu qu’elle l’ait agreable, et sur ce
		propos je vous supplieray de m’y vouloir assister de vostre faveur, et
		envers elle, et envers Adamas, car je suis resolue de la suivre
		à Dreux, et vers les Carnutes, lors qu’elle s’en retournera.</p>

		<p>– Ce n’est pas là la plus grande difficulté, dit Leonide,
		car je vous donneray un bon moyen pour y faire consentir et l’un et
		l’autre. La plus grande peine est à faire resoudre vos parens. –
		O Madame! s’escria la bergere, ne vous souciez point de cela, je
		sçay bien ce que j’ay à faire. Vous sçavez qu’il a
		pleu à Dieu de me laisser sans pere, mere, ny frere; quant
		à mon oncle Phocion, et de quoy se peut-il douloir de ma
		desobeyssance? puis que je diray que c’est pour me mettre parmy les
		filles druides et puis-je estre taxée de cette resolution?
		Nullement, madame, n’y ayant rien de si juste que de nous donner
		nous-mesme à celuy qui nous a donné tout ce que nous
		avons; si c’estoit pour espouser quelque berger, on me pourroit taxer
		de trop d’amour, ou d’estre volontaire, mais pour me resigner en une si
		bonne compagnie entre les mains du grand Tautates, je ne crains point
		d’en estre blasmée, et seulement je vous supplie, grande nymphe,
		me vouloir apprendre les moyens qu’il me faut tenir pour y faire
		consentir Adamas et la belle Alexis. – Je le vous diray, respondit
		Leonide, et je le vous faciliteray tant qu’il me sera possible. Adamas
		ayme extremement Alexis, et de telle sorte qu’il n’y a rien que cette
		fille ne puisse aupres de son pere, je vous conseille donc d’acquerir
		ses bonnes graces, mais que dis-je, acquerir? vous les avez desja sans
		doute toutes acquises. Il faut seulement que vous vous efforciez de luy
		rendre vostre compagnie si agreable, que la separation luy en soit si
		fascheuse, qu’elle-mesme, comme elle commence desja de faire, ressente
		la premiere le desplaisir de vostre separation. Il vous sera fort
		aisé, vous aimant desja si fort que je ne sçay si vous la
		surpassez, mais le meilleur moyen c’est de vous tenir le plus pres
		d’elle qu’il vous sera possible, et ne l’esloigner qu’à toute
		force. Que si c’est vostre dessein, je suis d’advis, et je sçay
		que vous luy ferez plaisir que vous suppliez Adamas de nous laisser icy
		et elle et moy encores pour quelques jours, ce que vous pouvez demander
		sous sa feinte maladie; car voyant qu’elle n’avoit pas envie de s’en
		aller si tost de ce beau lieu, je luy ay donné conseil de se
		retirer, et faire semblant d’estre malade, pour avoir excuse de
		demeurer. Et vous voyez qu’il semble que la fortune vous y vueille
		favoriser, puis qu’Alexis s’estant ce matin vestue [619/620] de vos
		habits, sans autre dessein que de passer son temps, elle a toutesfois
		donné couverture à vostre demande, parce qu’il y a peu de
		personnes qui l’ayent recogneue pour Alexis, et la pluspart croyent
		qu’elle se trouve mal. Et quoy qu’Adamas sçache bien que cela
		n’est pas, toutesfois il sera bien aise de faire semblant de le penser,
		pour avoir excuse de ne la point emmener vers Galathée, car il y
		a long temps qu’elle desire de la voir, et la retirer aupres d’elle,
		mais Adamas ne le veut pas, ayant dessein qu’elle continue de vivre
		comme elle a commencé, puis que Tautates monstre de l’avoir si
		agreable par tous les sacrifices qu’il luy a faits pour ce suject. Vous
		voyez, belle bergere, comme je vous parle ouvertement de toutes choses,
		je le fais, parce que je vous estime tant que je voudrois vous voir
		entierement contente, s’il m’estoit possible, mais je vous supplie de
		ne me deceler point, afin que je puisse continuer à vous donner
		les advis que je croiray pouvoir conserver ou accroistre vostre contentement.</p>

		<p>Il seroit mal-aisé de redire les remerciemens que cette bergere
		rendit à Leonide, ny les asseurances de service qu’elle luy fit
		avec tant de sermens de ne parler à personne de tout ce qu’elle
		luy diroit, que si la nymphe n’avoit point encores recogneu l’affection
		que cette bergere portoit à la druide, il luy eust esté
		impossible de n’en estre tres-asseurée. Et parce que discourant
		de cette sorte, elles s’estoient esgarées un peu du droict
		chemin, et que desja la troupe s’estoit fort avancée, elles
		voulurent prendre un sentier qui leur pouvoit faire gaigner le devant,
		mais de fortune elles ouyrent une voix que la bergere Astrée
		recogneut incontinent pour estre celle de Calidon, et parce qu’elle
		voulut se destourner pour ne le rencontrer, luy semblant que de
		l’escouter, elle offenceroit la memoire de Celadon, Leonide s’en prit
		garde, et ayant sceu que c’estoit ce berger, lequel Phocion luy vouloit
		faire espouser: Oyons, dit-elle, ce qu’il chante, car je m’asseure que
		c’est pour vous, et nous pourrons passer dans le bois sans estre veues
		de luy lors que nous voudrons. – Vous perdrez inutilement du temps, dit
		Astrée, car mal-aisément peut-il rien
		dire qui vaille sur un si mauvais suject.</p>

		<p>Leonide ne luy respondit rien, parce qu’elle voulut escouter Calidon, qui en mesme temps commença de chanter ainsi. [620/621]</p>
	</div>

	<div class="contentci">
		<div class="spacerp"></div>
		<h2>STANCES</h2>
		<h3>Qu’il ne veut plus aymer.</h3>
		<div class="spacerp"></div>


		<h4>I</h4>
		<div class="spacerp"></div>
		<p>Rompons nostre prison, delivrons-nous, mon cœur,</p>
		<p>Du lien qui nous serre,</p>
		<p>Et pour monstrer qu’amour n’est plus nostre vainqueur,</p>
		<p>Foulons-le contre terre.</p>
		<div class="spacerp"></div>
		<div class="spacerp"></div>

		<h4>II</h4>
		<div class="spacerp"></div>
		<p>Foulons-le sous les pieds et fuyons desormais</p>
		<p>La honte du servage,</p>
		<p>Sans que cette beauté puisse esperer jamais</p>
		<p>De changer mon courage.</p>
		<div class="spacerp"></div>
		<div class="spacerp"></div>

		<h4>III</h4>
		<div class="spacerp"></div>
		<p>Elle a veu mes deux yeux pour pleurer mes malheurs</p>
		<p>Sembler à deux fontaines,</p>
		<p>Et ma voix ne trouver passage entre mes pleurs,</p>
		<p>Qu’à souspirer mes peines.</p>
		<div class="spacerp"></div>
		<div class="spacerp"></div>

		<h4>IV</h4>
		<div class="spacerp"></div>
		<p>Elle a veu que chacun, considerant ma foy,</p>
		<p>Et son humeur cruelle,</p>
		<p>Blasmoit esgalement l’excez d’amour en moy,</p>
		<p>Et le deffaut en elle.</p>
		<div class="spacerp"></div>
		<div class="spacerp"></div>

		<h4>V</h4>
		<div class="spacerp"></div>
		<p>Elle a veu que l’amour m’a reduit à tel poinct</p>
		<p>Que j’avois plus d’envie</p>
		<p>De mourir en l’aymant, qu’helas! je n’avois point</p>
		<p>De conserver ma vie. [621/622]</p>
		<div class="spacerp"></div>
		<div class="spacerp"></div>

		<h4>VI</h4>
		<div class="spacerp"></div>
		<p>Mais que n’a-t’elle veu, la cruelle qu’elle est,</p>
		<p>De mon cruel martyre?</p>
		<p>Que n’en a-t’elle veu? Mais qu’en a-t’elle faict</p>
		<p>Autre chose qu’en rire?</p>
		<div class="spacerp"></div>
		<div class="spacerp"></div>

		<h4>VII</h4>
		<div class="spacerp"></div>
		<p>Elle a ry sans pitié des maux que j’ay soufferts,</p>
		<p>Et d’une humeur petite:</p>
		<p>S’il s’en fasche, dit-elle, il peut rompre ses fers,</p>
		<p>Quant à moy, je le quitte.</p>
		<div class="spacerp"></div>
		<div class="spacerp"></div>

		<h4>VIII</h4>
		<div class="spacerp"></div>
		<p>Quelle force luy fais-je? et pourquoy sans raison</p>
		<p>Dit-il que je l’outrage?</p>
		<p>Puis que quand il voudra, j’ouvriray sa prison,</p>
		<p>Qu’il sorte du servage.</p>
		<div class="spacerp"></div>
		<div class="spacerp"></div>

		<h4>IX</h4>
		<div class="spacerp"></div>
		<p>Ouy, cruelle beauté! ces fers dont je me plains,</p>
		<p>Et qu’à tort on mesprise,</p>
		<p>Par un puissant despit me sont tombez des mains,</p>
		<p>Et je suis en franchise.</p>
		<div class="spacerp"></div>
		<div class="spacerp"></div>

		<h4>X</h4>
		<div class="spacerp"></div>
		<p>Je pensois en l’aymant qu’un subjet tout divin</p>
		<p>Eust faict naistre ma flame,</p>
		<p>Mais son cruel mespris m’a fait cognoistre en fin</p>
		<p>Que j’aimois une femme.</p>
		<div class="spacerp"></div>
		<div class="spacerp"></div>

		<h4>XI</h4>
		<div class="spacerp"></div>
		<p>Femme qu’on ne sçauroit qu’à soy-mesme esgaler,</p>
		<p>N’ayant point de seconde!</p>
		<p>Femme que sans outrage on peut bien appeller</p>
		<p>La plus femme du monde. [622/623]</p>
		<div class="spacerp"></div>
		<div class="spacerp"></div>

		<h4>XII</h4>
		<div class="spacerp"></div>
		<p>Adieu donc pour jamais, trop insensible esprit,</p>
		<p>Ma flame est estouffée!</p>
		<p>Victorieux, j’appens à mon juste despit</p>
		<p>Ton amour pour trophée.</p>
		<div class="spacerp"></div>
	</div>

	<div class="contentl">
		<p>Je sçavois bien, adjousta incontinent Astrée, que vous
		perdriez inutilement le temps à l’escouter. – II me semble, dit
		la nymphe, qu’il n’est pas peu en colere. – Y puisse-t’il demeurer
		eternellement, respondit la bergere. Et à ce mot, se tournans
		toutes deux un peu à main gauche, elles continuerent leur chemin.</p>

		<p>Cependant Paris ayant bonne memoire du conseil que Leonide luy avoit
		donné, de demander à Diane la permission de parler
		à ses parens de la volonté qu’il avoit de l’espouser, et
		sçachant qu’Adamas s’en devoit aller vers Galathée,
		incontinent apres disner, il ne voulut perdre l’occasion qui se
		presentoit. Car de fortune Diane s’estoit trouvée toute seule en
		s’en retournant. Et encores que Paris la vit avec un visage assez
		triste, si est-ce qu’il ne fit difficulté de s’approcher d’elle,
		apres toutesfois avoir fait ses vœux à ce Tautates Amour que
		Silvandre luy avoit dit, et au grand Bellenus, afin qu’ils luy fussent
		favorables en cette entreprise, où il s’alloit mettre et qu’il
		croyoit la plus perilleuse où il fut jamais.</p>

		<p>La prenant donc sous les bras, il luy dit: Vous voyez, belle bergere,
		que mon pere s’en va incontinent qu’il aura disné, et que je
		suis contraint de l’accompagner. Quel contentement ordonnez-vous que
		j’emporte avec moy, afin qu’il vous puisse conserver en vie le plus
		fidele serviteur que vous aurez jamais. – Et quel le voudriez-vous,
		respondit la bergere, non pas en la qualité que vous dites, mais
		en celle de la personne que j’honore le plus? – En la qualité
		que vous dites, respondit incontinent Paris, je n’en veux point que la
		mort; je veux dire que s’il ne vous plaist de me recevoir pour celuy
		que je vous suis, je vous supplie de commander que je meure, car aussi
		bien n’auray-je jamais que des peines et des tourments.</p>

		<p>Or voyez à quoy le despit peut porter le cœur d’une fille, pour
		sage qu’elle soit! Diane, comme si elle eust voulu se venger de
		Silvandre par son propre dommage: Je vous estime tant, luy dit-elle,
		et j’ay vostre vie si chere, qu’il y a fort peu de choses [623/624] que
		je ne fasse pour la vous conserver. Dites-moy, en la qualité que
		vous voulez, quel est le contentement que vous desirez de moy? – Que
		vous me permettiez, repliqua Paris, en luy baisant la main, de vous
		demander à vos parens pour ma femme, comme celle que je veux
		aymer et honorer toute ma vie, et à qui vous voulez que je
		m’adresse. – Bellinde, respondit Diane, c’est ma mere, et c’est la
		seule qui peut disposer de moy, et je vous donne toute la permission que vous en desirez.</p>

		<p>Diane dit promptement et briefvement ce peu de mots, imitant en cela
		ceux qui prennent une medecine qui se hastent le plus qu’ils peuvent de
		l’avaler, car jamais elle ne dit parole plus à contre-cœur, ny
		en laquelle elle se fit plus de force. Mais pour faire desplaisir
		à Silvandre, elle voulut bien se priver à jamais de toute
		sorte de contentement, tant la passion occupe les forces de
		l’entendement, et les empesche de discerner ce qui se doit faire, puis
		que si cette bergere eust bien pensé à ce qu’elle
		permettoit, jamais elle n’y eust consenty, car si Silvandre ne l’aymoit
		point, elle ne luy faisoit point de desplaisir de se donner à un
		autre, et s’il l’aymoit, pourquoy luy vouloit-elle rendre ce
		desplaisir, car elle ne donnoit cette permission à Paris que
		d’autant qu’elle se pensoit venger de Silvandre, et vouloit bien se
		rendre à jamais malheureuse, pourveu qu’elle sceust qu’il eust
		quelque regret de la voir posseder à un autre. Et en cecy Paris
		espreuva bien qu’il y a des heures aussi ausquelles les femmes ne
		peuvent guere refuser, et que celuy se peut dire heureux, qui les
		sçait mieux choisir, ou qui par prudence ou par fortune les rencontre.</p>

		<p>Les remerciements qu’il fit à la bergere furent tres grands,
		mais inutiles, d’autant qu’elle estoit tellement hors d’elle-mesme,
		qu’elle n’en entendit pas une parole, au contraire, aussi-tost que l’on
		fut arrivé au logis, elle se desroba, et sans qu’on s’en
		apperceut, se retira en sa cabanne toute seule, où donnant la
		permission à ses yeux de pleurer, elle ne cessa de tout le reste
		du jour, apprenant bien à ses despens que quelque fois nous
		aymons plus que nous ne pensons pas, et que nous n’en prenons jamais
		mieux la cognoissance que par quelque mespris imaginé de la
		personne aymée, ou quand quelque contrainte
		nous prive de sa veue et de sa presence.</p>

		<p>Adamas cependant, ayant sceu par les chemins qu’Alexis se trouvoit mal,
		afin de mieux desguiser son dessein, supplia Daphnide et Alcidon de luy
		permettre d’aller voir quel estoit [624/625] son mal, feignant d’en
		estre en grande peine pour la haste qu’il avoit de partir. Et parce que
		l’un et l’autre l’y voulut accompagner, soudain Astrée et
		Leonide s’avancerent pour l’en advertir, et la trouvant au lict,
		fermerent les fenestres, et rendirent de sorte la chambre obscure qu’il
		estoit impossible de remarquer son visage. Et elle, feignant d’avoir un
		grand mal de teste, lors qu’Adamas luy dit qu’il estoit contraint de
		partir, parce que Galathée le luy ordonnoit ainsi, elle feignit
		de se vouloir efforcer, et que son mal n’estoit pas
		si grand qu’elle ne le peust bien suivre.</p>

		<p>Mais Astrée alors s’avançant, supplia Adamas de ne
		vouloir point permettre à sa fille de marcher au grand chaud,
		qu’ayant cette migraine, le soleil infailliblement la luy redoubleroit,
		et qu’au contraire un peu de repos luy redonneroit la premiere
		santé. Que tous ceux de leur hameau auroient un grand regret
		s’ils sçavoient qu’elle fust partie en cest estat, mais qu’elle
		particulierement, et Phocion penseroient avoir receu un grand outrage
		s’ils la voyoient sortir de leur maison avec du mal, qu’à la
		verité elle ne seroit pas si bien que chez son pere, que
		toutesfois l’on ne manqueroit ny d’affection ny de soin à la
		servir avec toutes sortes de remedes, et qu’afin qu’il y eust quelque
		tesmoin de ce qu’elle promettoit, elle le supplioit de vouloir aussi
		laisser la nymphe Leonide pour luy tenir compagnie.</p>

		<p>A cette supplication se joignirent aussi celles du venerable Phocion,
		qui luy monstra le danger qu’il y avoit pour Alexis de se mettre aux
		champs avec cette douleur de teste, qu’il se sentiroit grandement
		obligé de luy pouvoir rendre ce petit service, et bref y
		adjousta tant de considerations qu’Adamas fut aisément
		persuadé de leur laisser cette feinte druide, monstrant
		toutesfois d’en avoir bien du regret, tant pour la doute de son mal,
		que pour la crainte de leur donner de l’incommodité. Mais
		Phocion ayant respondu à toutes ces choses avec des paroles
		pleines de civilité et d’affection, Adamas luy dit qu’il la luy
		laissoit, et Leonide aussi, afin qu’il en disposast à sa
		volonté, leur commandant à toutes deux de s’en venir
		aussi-tost que la druide seroit guerie. Et puis, s’approchant du lict,
		et prenant Leonide par la main, leur dit fort bas qu’aussi tost que
		Galathée seroit passé, il les envoyeroit querir par
		Paris, ou luy-mesme y viendroit. Et ayant sceu que la viande estoit sur
		la table, il laissa la feinte malade, et incontinent aprés le
		disner, remerciant Phocion et Astrée, il s’en alla avec
		Daphnide, Alcidon, et le reste de leur [625/624] trouppe, non pas sans
		que Daphnide ne fist à son depart de grandes asseurances de sa
		bonne volonté à toutes ces belles bergeres, et Alcidon
		aussi, jurant n’avoir jamais tant envié les plus heureux qu’ils
		eussent veus aupres du grand Eurich, que ces bien-heureux bergers et
		bergeres du Lignon, et qu’ils s’en alloient pleins d’admiration des
		beautez et de la discretion des bergeres, et de la
		civilité et douce conversation des bergers.</p>

		<p>Mais Paris, qui ne vit point Diane parmy la troupe, en demanda des
		nouvelles à Philis et à Astrée, qui luy
		respondirent qu’elle avoit eu peut-estre quelques affaires en sa
		maison, ce qu’oyant Adamas et ces estrangers, ils prierent ces belles
		filles de la vouloir asseurer du regret qu’ils avoient de ne pouvoir
		prendre congé d’elle, et que s’ils pouvoient, ils ne partiroient
		point de cette contrée sans avoir le bien de les revoir encore une fois.</p>

		<p>S’estans donc separez de ceste sorte, et ceux qui estoient venus
		accompagner le druide s’en estans aussi retournez, Paris qui ne vouloit
		point de dilayement en l’affaire qu’il avoit entreprise, s’approchant
		du sage Adamas, le supplia de trouver bon que par les chemins, il peust
		luy communiquer une chose qui luy estoit advenue avec Diane. Adamas se
		doutant à peu prés de ce que ce pouvoit estre, luy
		respondit qu’il l’auroit agreable, mais Paris, ayant eu ce
		congé, ne sçavoit pas où commencer, et demeurant
		long temps sans dire un mot, Adamas qui cogneut bien que l’amour estoit
		cause de son silence: Et bien! Paris, dit-il en sousriant,
		n’avez-vous autre chose à me dire? Paris alors, ouvrant deux ou
		trois fois la bouche, et rougissant et tremblant, ne sçavoit ce
		qu’il avoit à dire: J’entends bien, luy dit Adamas, pour le
		mettre hors de peine, que vous estes amoureux de Diane, mais
		ayme-t’elle aussi Paris, ou n’est-ce point Silvandre qui tient la place
		que vous voudriez avoir? Ces paroles luy donnerent la hardiesse de
		respondre: Que veritablement il craignoit d’avoir manqué envers
		le druide, s’estant laissé aller à l’affection de cette
		bergere, sans luy en avoir demandé congé, mais qu’au
		commencement il ne pensoit pas de s’affectionner de la sorte, qu’il
		s’estoit trouvé pris, et que depuis, ayant veu qu’il auroit
		agreable qu’il s’habillast en berger, et qu’il vist ordinairement cette
		bergere, il avoit creu que de mesme il appreuveroit cette affection,
		qui en fin estoit parvenue à une telle grandeur qu’il luy estoit
		impossible de vivre, s’il n’en avoit le contentement que desirent ceux
		qui aiment passionnément; que cela avoit esté cause que,
		se souv- [626/627] enant que ces bergeres et bergers estoient des plus
		anciennes et honorables maisons de la contrée, il avoit eu
		opinion qu’il ne feroit d’outrage à sa maison, quand il
		espouseroit Diane, et qu’en fin l’amour l’avoit forcé de le luy
		dire. – Et que vous a-t’elle respondu, dit incontinent Adamas? – Que
		Bellinde, dit-il, estoit sa mere, et que c’estoit
		la seule qui pouvoit disposer d’elle.</p>

		<p>Alors le druide luy dit: II y a long-temps que j’ay recogneu que vous
		aimiez cette bergere, et si j’en eusse desapreuvé l’alliance, je
		vous eusse defendu de la voir. Vous avez fort bien jugé que vous
		en permettant la practique, je voulois de mesme tout ce qui s’en
		pouvoit ensuivre. Je loue ce mariage, non seulement pour la
		qualité de Diane, car il faut que vous sçachiez qu’elle
		et Astrée sont des meilleures et plus anciennes maisons, non
		seulement de cette contrée, mais de toutes les Gaules, et
		qu’Amasis mesme ne refuseroit pas d’avouer de leur appartenir, quand
		elle seroit informée de la race dont elles viennent; mais
		encores la vertu et la modestie de cette bergere est telle que
		j’estimeray heureux qui l’espousera, je ne parle pas de sa
		beauté, parce que c’est une moindre des conditions qu’il faille
		rechercher en une femme pour l’espouser. Et toutesfois, quand elle s’y
		rencontre, elle n’est pas à refuser, comme en celle-cy qui se
		peut dire l’une des plus agreables bergeres de Lignon, et quand je dis
		de Lignon, j’entends de toute l’Europe. C’est pourquoy non seulement je
		vous en donne tout le congé que vous sçauriez desirer,
		mais je vous conseille de ne perdre une minute de temps. Et parce que
		je vay passer à Bon-lieu, où peut-estre Galathée
		m’arrestera tout le jour, je suis d’advis que sans perdre temps vous
		alliez chez moy donner ordre à vostre voyage, et soudain que j’y
		arriveray, j’escriray un mot à Bellinde que vous porterez, afin
		qu’elle recognoisse qui vous estes, et qu’elle vous traitte comme je desire.</p>

		<p>A ce mot, Paris luy baisa la main pour remerciement de cette grace, et prenant congé
		de luy, de Daphnide, d’Alcidon, et du reste de la compagnie, il prit à main gauche le long des
		prez, et s’en alla chez Adamas plein de joye et de contentement. [627/628]</p>
	</div>

<div class="spacereof"></div>

</div><!-- close div.content -->

</div><!-- close div.container -->

</body></html>