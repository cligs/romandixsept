<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="en"><head><meta http-equiv="Content-Type" content="text/html; charset=UTF-8" /><link rel="stylesheet" href="../../files/style_astree.css" type="text/css" /><link rel="shortcut icon" href="../../files/favicon.ico" /><title>Première partie – Livre VII</title></head><body>
<div class="container">

<div class="header">
	<div class="navi">

		<div><a href="../../book1.htm" class="navimain" id="first">Home</a></div>

		<div><a href="01_livre_00a.htm" class="navimain" id="engagedm">Première partie</a>
			<div class="navisub" id="p1s">
				<div><a href="01_livre_00a.htm" class="navisubl" id="p1sl">AU ROY</a></div>
				<div><a href="01_livre_00b.htm" class="navisubl">L’AUTHEUR A LA BERGERGE</a></div>
				<div><a href="01_livre_01.htm" class="navisubl">L I</a></div>
				<div><a href="01_livre_02.htm" class="navisubl">L II</a></div>
				<div><a href="01_livre_03.htm" class="navisubl">L III</a></div>
				<div><a href="01_livre_04.htm" class="navisubl">L IV</a></div>
				<div><a href="01_livre_05.htm" class="navisubl">L V</a></div>
				<div><a href="01_livre_06.htm" class="navisubl">L VI</a></div>
				<div><a href="#" class="navisubl" id="engageds">L VII</a></div>
				<div><a href="01_livre_08.htm" class="navisubl">L VIII</a></div>
				<div><a href="01_livre_09.htm" class="navisubl">L IX</a></div>
				<div><a href="01_livre_10.htm" class="navisubl">L X</a></div>
				<div><a href="01_livre_11.htm" class="navisubl">L XI</a></div>
				<div><a href="01_livre_12.htm" class="navisubl">L XII</a></div>
			</div>
		</div>

		<div><a href="02_livre_00.htm" class="navimain" id="p2m">Deuxième partie</a>
			<div class="navisub" id="p2s">
				<div><a href="02_livre_00.htm" class="navisubl" id="p2sl">L’AUTHEUR AU BERGER CELADON</a></div>
				<div><a href="02_livre_01.htm" class="navisubl">L I</a></div>
				<div><a href="02_livre_02.htm" class="navisubl">L II</a></div>
				<div><a href="02_livre_03.htm" class="navisubl">L III</a></div>
				<div><a href="02_livre_04.htm" class="navisubl">L IV</a></div>
				<div><a href="02_livre_05.htm" class="navisubl">L V</a></div>
				<div><a href="02_livre_06.htm" class="navisubl">L VI</a></div>
				<div><a href="02_livre_07.htm" class="navisubl">L VII</a></div>
				<div><a href="02_livre_08.htm" class="navisubl">L VIII</a></div>
				<div><a href="02_livre_09.htm" class="navisubl">L IX</a></div>
				<div><a href="02_livre_10.htm" class="navisubl">L X</a></div>
				<div><a href="02_livre_11.htm" class="navisubl">L XI</a></div>
				<div><a href="02_livre_12.htm" class="navisubl">L XII</a></div>
			</div>
		</div>

		<div><a href="03_livre_00a.htm" class="navimain" id="p3m">Troisième partie</a>
			<div class="navisub" id="p3s">
				<div><a href="03_livre_00a.htm" class="navisubl" id="p3sl">AU ROY</a></div>
				<div><a href="03_livre_00b.htm" class="navisubl">L’AUTHEUR A LA RIVIERE</a></div>
				<div><a href="03_livre_00c.htm" class="navisubl">ODE A LA RIVIERE</a></div>
				<div><a href="03_livre_01.htm" class="navisubl">L I</a></div>
				<div><a href="03_livre_02.htm" class="navisubl">L II</a></div>
				<div><a href="03_livre_03.htm" class="navisubl">L III</a></div>
				<div><a href="03_livre_04.htm" class="navisubl">L IV</a></div>
				<div><a href="03_livre_05.htm" class="navisubl">L V</a></div>
				<div><a href="03_livre_06.htm" class="navisubl">L VI</a></div>
				<div><a href="03_livre_07.htm" class="navisubl">L VII</a></div>
				<div><a href="03_livre_08.htm" class="navisubl">L VIII</a></div>
				<div><a href="03_livre_09.htm" class="navisubl">L IX</a></div>
				<div><a href="03_livre_10.htm" class="navisubl">L X</a></div>
				<div><a href="03_livre_11.htm" class="navisubl">L XI</a></div>
				<div><a href="03_livre_12.htm" class="navisubl">L XII</a></div>
			</div>
		</div>

		<div><a href="04_livre_00a.htm" class="navimain" id="p4m">Quatrième partie</a>
			<div class="navisub" id="p4s">
				<div><a href="04_livre_12.htm" class="navisubr">L XII</a></div>
				<div><a href="04_livre_11.htm" class="navisubr">L XI</a></div>
				<div><a href="04_livre_10.htm" class="navisubr">L X</a></div>
				<div><a href="04_livre_09.htm" class="navisubr">L IX</a></div>
				<div><a href="04_livre_08.htm" class="navisubr">L VIII</a></div>
				<div><a href="04_livre_07.htm" class="navisubr">L VII</a></div>
				<div><a href="04_livre_06.htm" class="navisubr">L VI</a></div>
				<div><a href="04_livre_05.htm" class="navisubr">L V</a></div>
				<div><a href="04_livre_04.htm" class="navisubr">L IV</a></div>
				<div><a href="04_livre_03.htm" class="navisubr">L III</a></div>
				<div><a href="04_livre_02.htm" class="navisubr">L II</a></div>
				<div><a href="04_livre_01.htm" class="navisubr">L I</a></div>
				<div><a href="04_livre_00b.htm" class="navisubr">Aduertissement au lecteur</a></div>
				<div><a href="04_livre_00a.htm" class="navisubr" id="p4sl">A la Reyne</a></div>
			</div>
		</div>

		<div><a href="05_livre_00.htm" class="navimain" id="p5m">Cinquième partie</a>
			<div class="navisub" id="p5s">
				<div><a href="05_livre_12.htm" class="navisubr">L XII</a></div>
				<div><a href="05_livre_11.htm" class="navisubr">L XI</a></div>
				<div><a href="05_livre_10.htm" class="navisubr">L X</a></div>
				<div><a href="05_livre_09.htm" class="navisubr">L IX</a></div>
				<div><a href="05_livre_08.htm" class="navisubr">L VIII</a></div>
				<div><a href="05_livre_07.htm" class="navisubr">L VII</a></div>
				<div><a href="05_livre_06.htm" class="navisubr">L VI</a></div>
				<div><a href="05_livre_05.htm" class="navisubr">L V</a></div>
				<div><a href="05_livre_04.htm" class="navisubr">L IV</a></div>
				<div><a href="05_livre_03.htm" class="navisubr">L III</a></div>
				<div><a href="05_livre_02.htm" class="navisubr">L II</a></div>
				<div><a href="05_livre_01.htm" class="navisubr">L I</a></div>
				<div><a href="05_livre_00.htm" class="navisubr" id="p5sl">Epistre</a></div>

			</div>
		</div>

		<div><a href="06_livre_00.htm" class="navimain" id="last">Sixième partie</a>
			<div class="navisub" id="p6s">
				<div><a href="06_livre_06.htm" class="navisubr">L VI</a></div>
				<div><a href="06_livre_05.htm" class="navisubr">L V</a></div>
				<div><a href="06_livre_04.htm" class="navisubr">L IV</a></div>
				<div><a href="06_livre_03.htm" class="navisubr">L III</a></div>
				<div><a href="06_livre_00.htm" class="navisubr" id="p6sl">Introduction</a></div>
			</div>
		</div>

	</div>
</div>

<div class="cls"></div>

<div class="spacer"></div>

<div class="cls"></div>


	 <!--[if lt IE 7]>
		<div class="header2">
			<div class="navisublt7" id="partie1">
				<div><a href="01_livre_00a.htm" class="navisubl">AU ROY</a></div>
				<div><a href="01_livre_00b.htm" class="navisubl">L&rsquo;AUTHEUR A LA BERGERGE</a></div>
				<div><a href="01_livre_01.htm" class="navisubl">L I</a></div>
				<div><a href="01_livre_02.htm" class="navisubl">L II</a></div>
				<div><a href="01_livre_03.htm" class="navisubl">L III</a></div>
				<div><a href="01_livre_04.htm" class="navisubl">L IV</a></div>
				<div><a href="01_livre_05.htm" class="navisubl">L V</a></div>
				<div><a href="01_livre_06.htm" class="navisubl">L VI</a></div>
				<div><a href="#" class="navisubl" id="p1slengageds">L VII</a></div>
				<div><a href="01_livre_08.htm" class="navisubl">L VIII</a></div>
				<div><a href="01_livre_09.htm" class="navisubl">L IX</a></div>
				<div><a href="01_livre_10.htm" class="navisubl">L X</a></div>
				<div><a href="01_livre_11.htm" class="navisubl">L XI</a></div>
				<div><a href="01_livre_12.htm" class="navisubl">L XII</a></div>
			</div>

			<div class="cls"></div>
			<div class="spacer"></div>
		</div>
	<![endif]-->


<div class="content">

	<div class="contentl">
		<h1>LA PREMIÈRE PARTIE D’ASTRÉE</h1>
		<h2>LE SEPTIESME LIVRE</h2>
		<div class="spacerp"></div>

		<p>Astrée, pour interrompre les tristes paroles de
		Diane: Mais, belle bergere, luy dit-elle, qui estoit ce
		miserable, qui fut cause d’un si grand desastre? – Helas!
		dit Diane, que voulez-vous que je vous en die? C’estoit en
		ennemy, qui n’estoit au monde que pour estre cause de mes eternelles
		larmes. – Mais encor, respondit Astrée, ne sceut-on jamais quel
		homme c’estoit? – On nous dit, repliqua-t’elle, quelque temps
		apres, qu’il venoit de certains pays barbares, outre un destroit, je ne
		sçay si je le sçauray bien nommer, qui s’appelle les
		Colonnes d’Hercule. Et le sujet qui le fit venir de si loin pour mon
		mal-heur, estoit que devenu amoureux en ces
		contrées-là, sa dame luy avoit commandé de
		chercher toute l’Europe, pour sçavoir s’il y en avoit
		quelqu’autre aussi belle qu’elle; et s’il venoit à
		rencontrer quelque amant, qui voulust maintenir la beauté de
		sa maistresse, il estoit obligé de combattre contre luy, et
		luy en envoyer la teste, avec le pourrait et le nom de la dame.
		Helas! que pleust aux dieux que j’eusse esté moins prompte
		à m’enfuir, lors qu’il me poursuivoit pour me tuer, à fin
		que par ma mort j’eusse empesché celle du pauvre Filandre. A ces
		paroles, elle se mit à pleurer, avec une telle abondance de
		larmes, que Phillis pour la divertir, changea de propos, et se levant
		la premiere. Nous avons, dit-elle, demeuré trop longuement
		assises, il me semble qu’il seroit bon de se promener un peu. A ce mot,
		elles se leverent toutes trois, et s’en allerent du costé de
		leurs hameaux, car aussi bien estoit-il tantost temps de disner.</p>

		<p>Leonide qui estoit [comme je vous ay dit] aux escoutes, ne perdoit pas
		une seule parole de ces bergeres, et plus elle oyoit de leurs
		nouvelles, et plus elle en estoit desireuse. Mais quand elle les vid
		partir sans parler de Celadon, elle en fut fort faschée;
		[237/238] toutesfois, sous l’esperance qu’elle eut que demeurant ce
		jour avec elles, elle en pourroit découvrir quelque chose, et
		aussi que desja elle en avoit fait le dessein, lors qu’elle les vid un
		peu esloignées, elle sortit de ce buisson, et faisant un peu
		de tour, se mit à les suivre, car elle ne vouloit pas qu’elles
		pensassent qu’elle les eust ouyes. De fortune Phillis se tournant du
		costé d’où elles venoient, l’apperceut d’assez loing, et
		la monstra à ses compagnes, qui s’arresterent; mais voyant
		qu’elle venoit vers elles, pour luy rendre le devoir que sa condition
		meritoit, elles retournerent en arriere, et la saluerent. Leonide,
		toute pleine de courtoisie, apres leur avoir rendu leur salut,
		s’adressant á Diane, luy dit: Sage Diane, je veux estre
		aujourd’huy vostre hostesse, pourveu qu’Astrée et Phillis soient
		de la trouppe, car je suis partie ce matin de chez Adamas mon oncle, en
		dessein de passer tout ce jour avec vous, pour cognoistre si ce que
		l’on m’a dit de vostre vertu, Diane, de vostre beauté,
		Astrée, de vostre merite, Phillis, respond à la
		renommée qui est divulguée de vous.</p>

		<p>Diane voyant que ses compagnes s’en remettoient à elle, luy
		respondit: Grande nymphe, il seroit peut-estre meilleur pour nous que
		vous eussiez seulement nostre cognoissance par le rapport de la
		renommée, puis qu’elle nous est tant avantageuse;
		toutesfois, puis qu’il vous plaist de nous faire cest honneur, nous le
		recevrons, comme nous sommes obligées de recevoir avec reverence
		les graces qu’il plaist au Ciel de nous faire. A ces dernieres paroles,
		elles la mirent entr’ elles, et la menerent au hameau de Diane,
		où elle fut receue d’un si bon visage, et avec tant de
		civilité, qu’elle s’estonnoit comme il estoit possible qu’entre
		les bois, et les pasturages, des personnes tant accomplies fussent eslevées.
		L’ apresdisnée se passa entre elles en plusieurs devis, et en
		des demandes que Leonide leur faisoit; et entre autres elle
		s’enqueroit, qu’estoit devenu un berger nommé Celadon, qui
		estoit fils d’Alcippe. Diane respondit, qu’il y avoit quelque temps
		qu’il s’estoit noyé dans Lignon. Et son frere Lycidas, dit-elle,
		est-il marié? – Non point encor, dit Diane; et ne croy
		pas qu’il en ait beaucoup de haste, car le desplaisir de son frere luy
		est encor trop vif en la memoire. – Et par quel malheur, adjousta
		Leonide, se perdit-il? – Il voulut, dit Diane, secourir ceste bergere qui
		y estoit tombée avant que luy. Et lors elle monstra Astrée.</p>

		<p>La nymphe qui sans en faire semblant, prenoit garde aux actions
		d’Astrée, voyant qu’à ceste memoire elle changeoit de
		[238/239] visage, et pour dissimuler ceste rougeur, elle mettoit la
		main sur ses yeux, cogneut bien qu’elle l’amoit à bon escient,
		et pour en découvrir d’avantage, continua: Et n’en a-t-on
		jamais retrouvé le corps? – Non, dit Diane, et seulement son
		chappeau fut recognu, qui s’estoit arresté à quelques
		arbres, que le courant de l’eau avoit desracinez. Phillis qui cogneut
		que si ce discours continuoit plus outre, il tireroit les larmes des
		yeux de sa compagne qu’elle avoit desja beaucoup de peine à
		retenir, afin de l’interrompre: Mais, grand nymphe, luy dit-elle,
		quelle bonne fortune pour nous a esté celle qui vous a conduitte
		en ce leiu? – A mon abord, dit Leonide, je la vous ay
		dicte: ç‘a seulement esté pour avoir le bien de
		vostre cognoissance, et pour faire amitié avec vous, desirant
		d’avoir le plaisir de vostre compagnie. – Puis que cela est, reprit
		Phillis, si vous le trouvez bon, il seroit à propos de sortir
		comme de coustume à nos exercices accoustumez; et par
		ainsi vous auriez plus de cognoissance de nostre façon de vivre,
		et mesme, si vous permettez, d’user devant vous de la franchise de nos
		villages. – C’est, dit Leonide, de quoy je voulois vous requerir;
		car je sçay que la contrainte n’est jamais agreable, et je ne
		viens pas icy pour vous desplaire. De ceste corte, Leonide prenant
		Diane d’une main et Astrée de l’autre, elles sortirent, et avec
		plusieurs discours parvinrent jusques à un bois, qui s’alloit
		estendant jusque sur le bord de Lignon, et là pour avoir plus
		d’humidité, s’espaississoit d’avantage, et rendoit le lieu
		plus champestre. A peine furent-elles assises, qu’elles ouyrent chanter assez pres de
		là, et Diane fut la premiere qui en recogneut la voix, et se
		tournant vers Leonide: Grande nymphe, luy dit-elle,
		prendrez-vous plaisir d’ouyr discourir un jeune berger, qui n’a rien de
		villageois que le nom, et l’habit? car ayant tousjours
		esté nourry dans les grandes villes, et parmy les personnes
		civilisées, il ressent moins nos bois, que tout autre chose. –
		Et qui est-il? respondit Leonide. – C’est, repliqua Diane, le
		berger Silvandre, qui n’est parmy nous, que depuis vingt-cinq ou trente
		lunes. – Et de quelle famille est-il? Dit la nymphe. – Il seroit bien
		mal-aisé, adjousta Diane, de le vous pouvoir dire, car il ne
		sçait luy mesme qui est son pere et sa mere, et a seulement
		quelque legere cognoissance qu’ils sont de Forests; et à
		ceste occasion, lors qu’il a peu, il y est revenu, avec resolution de
		n’en plus partir. Et à la verité, nostre Lignon y
		perdroit beaucoup, s’il s’en alloit, car je ne crois pas que de
		longtemps il y vienne berger plus accomply. – Vous le [239/240] louez
		trop, respondit la nymphe, pour ne me donner point envie de le voir:
		allons nous en l’entretenir. – S’il vous apperçoit, dit Diane,
		et qu’il ait opinion de ne vous estre ennuyeux, il ne faillira point de
		venir bien tost vers vous.</p>

		<p>Et il advint comme elle le disoit, car de fortune le berger qui se
		promenoit, les appercevant, tourna incontinent ses pas vers elles, et
		les salua; mais parce qu’il ne cognoissoit point Leonide, il
		faisoit semblant de vouloir continuer son chemin, lors que Diane luy
		dit: Est-ce ainsi, Silvandre, que l’on vous a enseigné la
		civilité dans les villes, d’interrompre une si bonne compagnie
		par vostre venue, et puis ne luy rien dire? Le berger luy
		respondit en sousriant: Puis que j’ay failly en vous
		interrompant, moins je continueray en ceste faute, et moindre, ce me
		semble, sera mon erreur. – Ce n’est pas, respondit Diane, ce qui vous
		faisoit si tost partir d’icy, mais plustost que vous n’y avez rien
		trouvé qui merite de vous y arrester. Toutesfois si vous tournez
		la veue vers ceste belle nymphe, je m’asseure que si vous avez des
		yeux, vous ne croirez pas d’en pouvoir trouver d’avantage ailleurs. –
		Ce qui attire quelque chose, repliqua Silvandre, doit avoir quelque
		sympathie avec elle; mais il ne vous doit point sembler estrange,
		n’y en ayant point entre tant de merites, et mes imperfections, que je
		n’aye point ressenty cest attrait, que vous me reprochez. – Votre
		modestie, interrompit Leonide, vous fait mettre ceste dissemblance
		entre nous: mais la croyez-vous au corps ou en l’ame? Pour
		le corps, vostre visage et le reste qui se void de vous, vous le
		deffend, si c’est en l’ame, il me semble que si vous en avez une
		raisonnable, elle n’est point differente des nostres.</p>

		<p>Silvandre cogneut bien qu’il n’avoit pas à parler avec des
		bergeres, mais avec une personne qui estoit bien plus relevée,
		qui le fit resoudre de luy respondre avec des raisons plus fermes qu’il
		n’avoit pas accoustumé entre les bergeres, et ainsi il luy
		dit: Le prix, belle nymphe, qui est en toutes les choses de
		l’univers, ne se doit pas prendre pour ce que nous en voyons, mais pour
		ce à quoy elles sont propres, car autrement l’homme qui est le
		plus estimé, seroit le moindre, puis qu’il n’y a animal qui ne
		le surpasse en quelque chose particuliere, l’un en force, l’autre en
		vistesse, l’autre en veue, l’autre en ouye et autres semblables
		privileges du corps. Mais quand on considere que les dieux ont fait
		tous ces animaux pour servir à l’homme, et l’homme pour servir
		aux dieux, il faut advouer que les dieux l’ont jugé estre
		d’avan- [240/241] tage. Et par ceste raison, je veux dire, que pour
		cognoistre le prix de chacun, il faut regarder à quoy les dieux
		s’en servent, car il n’y a pas apparence, qu’ils ne sçachent
		bien la valeur de chaque chose. Que si nous en faisons ainsi de vous et
		de moy, qui ne dira que les dieux auroient une grande mescognoissance
		de nous, si estans egaux en merite, ils se servoient de vous pour
		nymphe, et de moy pour berger?</p>

		<p>Leonide loua en elle mesme beaucoup le gentil esprit du berger, qui
		soustenoit si bien une mauvaise cause, et pour luy donner sujet de
		continuer, elle luy dit: Quand cela seroit recevable pour mon
		regard, toutesfois, pourquoy est-ce que ces bergeres ne vous eussent
		peu arrester, puisque, selon ce que vous dittes, elles doivent avoir
		ceste conformité avec vous? – Sage nymphe, respondit
		Silvandre, la moindre cede tousjours à la plus grande partie:
		où vous estes, ces bergeres en doivent faire de mesme. – Et
		quoy? adjousta Diane, desdaigneux berger, nous estimez-vous si peu? –
		Tant s’en faut, respondit Silvandre, c’est pour vous estimer beaucoup
		que j’en parle ainsi, car si j’avois mauvaise opinion de vous, je ne
		dirois pas que vous fussiez une partie de ceste grande nymphe, puis que
		par là je ne vous rend point son inferieure, sinon qu’elle
		merite d’estre aimée et respectée pour sa beauté,
		pour ses merites, et pour sa condition, et vous pour voz beautez et
		merites. – Vous vous jouez, Silvandre, respondit Diane, si veux-je
		croire que j’en ay assez pour obtenir l’affection d’un honneste berger.</p>

		<p>Elle parloit ainsi, parce qu’il estoit si esloigné de toute
		amour, qu’entre elles il estoit nommé bien souvent l’insensible,
		et elle estoit bien aise de le faire parler, A quoy il respondit:
		Vostre creance sera telle qu’il vous plaira; si m’advouerez-vous,
		que pour cet effet il vous deffaut une des principales parties. – Et
		laquelle? dit Diane. – La volonté, repliqua-t’il, car
		vostre volonté est si contraire à cet effect –… que,
		dit Phillis, en l’interrompant, jamais Silvandre ne le fut d’avantage
		à l’amour.</p>

		<p>Le berger l’oyant parler, se retira vers Astrée, disant que lon
		luy faisoit supercherie, et que c’estoit l’outrager que de se mettre
		tant contre luy. L’outrage, dit Diane, s’adresse tout à
		moy; car ceste bergere, me voyant aux mains avec un si fort
		ennemy, et faisant un sinistre jegement de mon courage et de ma force,
		m’a voulu ayder. – Ce n’est pas, dit-il, en cela, belle bergere,
		qu’elle vous a offensée, car elle eust eu trop peu de jugement,
		si elle n’eust [241/242] creu vostre victoire certaine; mais
		c’est que, me voyant desja vaincu, elle a voulu vous en desrober
		l’honneur, en essayant de me donner un coup sur la fin du combat, mais
		je ne sçay comme elle l’entend, car si vous ne vous en meslez
		plus, je vous asseure qu’elle n’aura pas si aisément ceste
		gloire, qu’elle pense.</p>

		<p>Phillis qui de son naturel estoit gaye, et qui ce juor avoit resolu de
		faire passer le temps à Leonide, luy respondit avec un certain
		haussement de teste: Il est bon là, Silvandre, que vous ayez
		opinion que de vous vaincre soit quelque chose de desirable, ou
		d’honorable pour moy; moy, dis-je, qui mettrois cette victoire entre
		les moindres que j’obtins jamais. – Si ne la devez-vous pas tant
		mespriser, dit le berger, quand ce ne seroit que pour estre la premiere
		qui m’auroit vaincu. – Autant, repliqua Phillis, qu’il y a d’honneur
		d’estre la premiere en ce qui a du merite, autant y a-t’il de honte en
		ce qui est au contraire. – Ah! beregre, interrompit Diane, ne
		parlez point ainsi de Silvandre; car si tous les beregrs, qui
		sont moins de luy, devoient estre mesprisez, je ne sçay qui
		seroit celuy de qui il faudroit faire cas. – Volià, Diane,
		respondit Phillis, les premiers coups, dont vous le surmontez, sans
		doute il est à vous. C’est la coustume de ces esprits hagards et
		farouches, de se laisser surprendre aux premiers attraits, d’autant
		que n’ayant accoustumé telles faveurs, ils les reçoivent
		avec tant de goust, qu’ils n’ont point de resistance contre elles.
		Phillis disoit ces paroles en se mocquant; si advint-il toutesfois que
		ceste gratieuse deffense de Diane fit croire au berger qu’il estoit
		obligé à la servir par les loix de la courtoisie. Et
		dés lors ceste opinion, et les perfections de Diane eurent tant
		de pouvoir sur luy, qu’il conceut ce germe d’amour, que le temps et la
		pratique acreuerent comme nous dirons cy apres.</p>

		<p>Ceste dispute dura quelque temps entre ces bergeres, avec beaucoup de
		contentement de Leonide, qui admiroit leur gentil esprit. Phillis en
		fin se tournant vers le berger, luy dit: Mais à quoy servent
		tant de paroles? S’il est vray que vous soyez tel, venonsen à la
		preuve, et me dites, quelle bergere fait particulierement estat de
		vous? – Celle, respondit le berger, de qui vous me voyez faire estat
		particulierement. – Vous voulez dire, adjousta Phillis, que vous n’en
		recherchez point, mais cela procede de faute de courage. – Plustost,
		repliqua Silvandre, de faute de volonté. Et puis
		continuant: Et vous qui me mesprisez si fort, dites-nous quel
		berger est-ce qui vous aime particulierement? – Tous ceux
		[242/243] qui ont de l’esprit et du courage, respondit Phillis, car
		celuy qui void ce qui est aimable sans l’aimer, a faute d’esprit ou de
		courage. – Ceste raison, dit Silvandre, vous oblige donc à
		m’aimer, ou vous accuse de grands deffauts; mais ne parlons point
		si generalement, et particularisez nous quelqu’un qui vous aime.
		Alors Phillis avec un visage grave et severe: Je voudrois bien,
		dit-elle, qu’il y en eust d’assez temeraires pour l’entreprendre. –
		C’est donc, adjousta Silvandre, faute de courage. – Tant s’en faut,
		respondit Phillis, c’est faute de volonté. – Et pourquoy,
		s’escria Silvandre, voulez-vous que l’on croye que ce soit plustost en
		vous faute de volonté qu’en moy? – Il ne seroit pas mauvais, dit
		la bergere, que les actions qui vous sont bien seantes, me fussent
		permises: trouveriez-vous à propos que je courusse, luitasse, ou
		sautasse comme vous faites? Mais c’est trop disputer sur un mauvais
		sujet, il faut que Diane y mette la conclusion, et voyez si se ne
		m’asseure bien fort de la justice de ma cause, puis que je prends un
		juge partial. – Je le seray tousjours, respondit Diane, pour la raison,
		qui me sera cogneue. – Or bien, continua Phillis, quand les paroles ne
		peuvent verifier ce que l’on soustient, n’ est-on pas obligé
		d’en venir à la preuve? – C’est sans doute, respondit
		Diane. – Condamnez donc ce berger, reprit Phillis, à rendre
		preuve du merite, qu’il dit estre en luy, et qu’à ceste occasion
		il entreprenne de servir et d’aimer une bergere de telle sorte, qu’il
		la contraigne d’advouer qu’il merite d’estre aimé; que s’il ne
		le peut, qu’il confesse librement son peu de valeur.</p>

		<p>Leonide et les bergeres trouverent ceste proposition si agreable, que
		d’une commune voix il y fut condamné. Non pas, dit Diane, en
		sousriant, qu’il soit contraint de l’aimer: car en amour la contrainte
		ne peut rien, et faut que sa naissance procede d’une libre
		volonté; mais j’ordonne bien qu’il la serve et honore ainsi que
		vous dites. – Mon juge, respondit Silvandre, quoy une vous m’ayez
		condamné sans m’ouyr, si ne veux-je point appeller de vostre
		sentence; mais je requiers seulement, que celle qu’il me faudra
		servir, merite, et sçache recognoistre mon service. – Silvandre,
		Silvandre, dit Phillis, parce que le courage vous deffaut, vous
		cherchez des eschappatoires, mais si vous en osteray-je bien tous tous
		les moyens, par celle que je vous proposeray; car c’est Diane, puis
		qu’il ne luy deffaut, ny esprit pour recognoistre vostre merite, ny
		merites puor vous donner volonté de la servir. – Quant à
		moy, respondit Silvandre, j’y en recognois plus que vous ne [243/244]
		sçauriez dire, pourveu que ce ne soit point profaner ses beautez
		de les servir par gageure. Diane vouloit respondre, et se fust
		excusée de ceste corvée; mais à la requeste de
		Leonide et d’Astrée, elle y consentit, avec condition
		toutesfois, que ceste essay ne dureroit que trois lunes.</p>

		<p>Ceste recherche estant doncques ainsi arrestée. Silvandre se
		jettant à genoux, baisa la main à sa nouvelle maistresse,
		comme pour faire le serment de fidelité, et puis se
		relevant: A ceste heure, dit-il, j’ay receu vostre ordonnance,
		ne me permettez-vous pas, belle maistresse, de vous proposer un tort
		qui m’a esté fait? Et Diane luy respondit qu’il en avoit
		toute liberté. Il reprit ainsi: Si pour avoir parlé
		trop avantageusement de mes merites, contre une personne qui me
		méprisoit, j’ay justement esté condamné à
		en faire la preuve, pourqouy ceste glorieuse de Phillis, qui a beaucoup
		plus de vanité que moy, et qui mesme est cause de toute
		ceste dispute, ne sera-t-elle condamnée à en rendre un
		semblable tesmoignage? Astrée, sans attendre ce que
		respondroit Diane, dit qu’elle tenoit ceste requeste pour si juste,
		qu’elle s’asseuroit qu’elle luy seroit acordée; et Diane
		en ayant demandé l’advis de la nymphe, et voyant qu’elle estoit
		de mesme opinion, condamna la bergere, ainsi qu’il l’avoit requis. Je
		n’attendois pas, dit Phillis, une sentence plus favorable, ayant telles
		parties; mais bien, que faut-il que je fasse? – Que vous
		acqueriez, dit Silvandre, les bonnes graces de quelque berger. – Cela,
		dit Diane, n’est pas raisonnable, car jamais la raison ne contraire au
		devoir. Mais j’ordonne qu’elle serve une bergere, et que, tout ainsi
		que vous, elle soit obligée de s’en faire aimer, et que celuy de
		vous deux qui sera moins aimable au gré de celle que vous
		servirez, soit contraint de ceder à l’autre. – Je veux donc, dit
		Phillis, servir Astrée. – Ma sœur, respondit-elle, il me semble
		que vous doutiez de vostre merite, puis que vous cherchez œuvre
		faite; mais il faut que ce soit cette belle Diane non seulement
		pour les deux raisons que vous avez alleguées à
		Silvandre, qui sont ses merites et son esprit, mais, outre cela, parce
		qu’elle pourra plus equitablement juger du service de l’un et de
		l’autre, si c’est à elle seule que vous vous adressiez.</p>

		<p>Ceste ordonnance sembla si equitable à chacun, qu’ils
		l’observerent, apres avoir tiré serment de Diane, que sans
		esgard d’autre chose que de la verité, les trois mois estans
		finis, elle en feroit le jugement. Il y avoit du plaisir à voir
		ceste nouvelle sorte [244/245] d’amour: car Phillis faisoit fort
		bien le serviteur, et Silvandre en faignant le devint à bon
		escient, ainsi que nous dirons cy apres. Diane d’autre costé
		sçavoit si bien faire la maistresse, quil n’y eust eu personne,
		qui n’eust creu que c’estoit sans fainte.</p>

		<p>Lors qu’ils estoient sur ce discours, et que Leonide en elle mesme
		jugeoit ceste vie pour la plus heureuse de toutes, ils virent venir du
		costé du pré, deux bergeres, et trois bergers, qui,
		à leurs habits, monstroient d’estre etrangeres. Et lors qu’ils
		furent un peu plus pres, Leonide qui estoit curieuse de cognoistre les
		bergers et bergeres de Lignon par leur nom, demanda qui estoient ceux
		cy. A quoy Phillis respondit, qu’ils estoient estrangers, et qu’il y
		avoit quelques mois qu’ils estoient venus de compagnie, que qant
		à elle, elle n’en avoit autre cognoissance. Alors Silvandre
		adjousta, qu’elle perdoit beaucoup de ne les cognoistre pas plus
		particulierement, car entr’autres il y en avoit un, nommé Hylas,
		de la plus agreable humeur qu’il se peut dire: D’autant qu’il
		aime, disoit-il, tout ce qu’il void, mais il a cela de bon, que qui luy
		fait le mal, luy donne le remede, parce que si son inconstance le fait
		aimer, son inconstance aussi le fait bien tost oublier, et il a de si
		extravagantes raisons pour prouver son humeur estre la meilleure qu’il
		est impossible de l’ouyr sans rire. – Vrayement, dit Leonide, sa
		compagnie doit estre agreable, et faut que nous le mettions en discours
		aussi tost qu’il sera icy. – Ce sera, respondit Silvandre, sans
		beaucoup de peine, car il veut tousjours parler. Mais s‘il est de ceste
		humeur, il y en un autre avec luy, qui en a bien une toute contraire,
		parce qu’il ne fait que regretter une bergere morte qu’il a
		aimée. Celuy-là est homme rassis, et monstre d’avoir du
		jugement, mais il est si triste, qu’il ne sort jamais propos de sa
		bouche, qui ne tienne de la melancolie de son ame. – Et qu’est-ce,
		repliqua Leonide, qui les arreste en ceste contrée? – Sans
		mentir, dit-il, belle nymphe, je n’ay pas encore eu ceste
		curiosité; mais si vous voulez, je le leur demanderay, car
		il me semble qu’ils viennent icy.</p>

		<p>A ce mot, ils furent si pres, qu’ils ouyrent que Hylas venoit chantant tels vers: [245/246]</p>
	</div>

	<div class="contentci">
		<div class="spacerp"></div>
		<h2>VILLANELLE DE HYLAS</h2>
		<h3>sur son inconstance.</h3>
		<div class="spacerp"></div>

		<p>La belle qui m’arrestera,</p>
		<p>Beaucoup plus d’honneur en aura.</p>
		<div class="spacerp"></div>
		<div class="spacerp"></div>

		<h4>I</h4>
		<div class="spacerp"></div>
		<p>J’ayme à changer, c’est ma franchise,</p>
		<p>Et mon humeur m’y va portant:</p>
		<p>Mais quoy? si je suis inconstant,</p>
		<p>Faut-il pourtant qu’on me mesprise?</p>
		<p>Tant s’en faut, qui m’arrestera,</p>
		<p>Beaucoup plus d’honneur en aura.</p>
		<div class="spacerp"></div>
		<div class="spacerp"></div>

		<h4>II</h4>
		<div class="spacerp"></div>
		<p>Faire aymer une ame barbare,</p>
		<p>C’est signe de grande beauté:</p>
		<p>Et rendre mon cœur arresté,</p>
		<p>C’est un effect encor plus rare:</p>
		<p>Si bien que qui m’arrestera,</p>
		<p>Beaucoup plus d’honneur en aura.</p>
		<div class="spacerp"></div>
		<div class="spacerp"></div>

		<h4>III</h4>
		<div class="spacerp"></div>
		<p>Arrester un faix immobile,</p>
		<p>Qui ne le peut faire aisément?</p>
		<p>Mais arrester un mouvement,</p>
		<p>C’est chose bien plus difficile:</p>
		<p>C’est pourquoy, qui m’arrestera,</p>
		<p>Beaucoup plus d’honneur en aura.</p>
		<div class="spacerp"></div>
		<div class="spacerp"></div>

		<h4>IV</h4>
		<div class="spacerp"></div>
		<p>Et pourqouy trouvez-vous estrange</p>
		<p>Que je change pour avoir mieux?</p>
		<p>Il faudroit bien estre sans veux, [246/247]</p>
		<p>Qui ne voudroit ainsi le change:</p>
		<p>Mais celle qui m’arrestera,</p>
		<p>Beaucoup plus d’honneur en aura.</p>
		<div class="spacerp"></div>
		<div class="spacerp"></div>

		<h4>V</h4>
		<div class="spacerp"></div>
		<p>On dira bien que ceste belle,</p>
		<p>Qui rendra mon cœur arresté,</p>
		<p>Surpassera tout beauté,</p>
		<p>Me rendant constant et fidelle:</p>
		<p>Par ainsi qui m’arrestera,</p>
		<p>Beaucoup plus d’honneur en aura.</p>
		<div class="spacerp"></div>
		<div class="spacerp"></div>

		<h4>VI</h4>
		<div class="spacerp"></div>
		<p>Venez doncques, cheres maistresses,</p>
		<p>Qui de beauté voulez le prix,</p>
		<p>Arrester mes legers esprits,</p>
		<p>Par des faveurs et des caresses:</p>
		<p>Car celle qui m’arrestera,</p>
		<p>Beaucoup plus d’honneur en aura.</p>
		<div class="spacerp"></div>
	</div>

	<div class="contentl">
		<p>Leonide en souriant contre Silvandre, luy dit, que ce
		berger n’estoit pas de ces trompeurs qui dissimulent leurs
		imperfections, puis qu’il les alloit chantant. – C’est parce, respondit
		Silvandre, qu’il ne croit pas que ce soit vice, et qu’il en fait
		gloire. A ce mot, ils arriverent si pres, que pour leur rendre leur
		salut, la nymphe, et le berger furent contraints d’interrompre leurs
		propos. Et parce que Silvandre avoit bonne memoire de ce que la nymphe
		luy avoit demandé de l’estat de ces bergers, aussi tost que les
		premieres paroles de la civilité furent
		parachevées: Mais Tircis, dit Silvandre, car tel estoit le
		nom du berger, si ce ne vous est importunité, dittes-nous le
		sujet qui vous a fait venir en ceste contrée de Forestz, et qui
		vous y retient? Tircis alors mettant le genouil en terre, et
		levant les yeux, et les mains en haut: O bonté
		infinie! dit-il, qui par ta prevoyance gouvernes tout l’Univers,
		sois-tu louée à jamais de celle qu’il t’a pleu avoir de
		moy. Et puis se relevant, avec beaucoup d’estonnement de la nymphe, et
		de cette trouppe, il respondit à Silvandre: Gentil berger,
		vous me demandez que c’est qui m’ameine et me retient en ceste
		contrée? [247/248] Sçachez que ce n’est autre que
		vous, et que c’est vous seul que j’ay si longuement cherché. –
		Moy? respondit Silvandre, et comment peut-il estre, puis que je
		n’ay point de cognoissance de vous? – C’est en partie,
		respondit-il, pour cela, que je vous cherche. – Et s’il est ainsi,
		repliqua Silvandre, il y a desja long temps que vous estes parmy nous,
		que veut dire que vous ne m’en avez parlé? – Parce,
		respondit Tircis, que je ne vous cognoissois pas. Et pour satisfaire
		à la demande que vous m’avez faite, parce que le discours en est
		long, s’il vous plaist, je le vous raconteray, quand vous aurez repris
		vos places sous ces arbres comme vous estiez, quand nous sommes arrivez.</p>

		<p>Silvandre alors se tournant vers Diane: Ma maistresse, dit-il,
		vous plaist-il de vous r’asseoir? – C’est à Leonide,
		respondit Diane, à qui vous le deviez avoir demandé. – Je
		sçay bien, respondit le berger, que la civilité me le
		commandoit ainsi, mais amour me l’a ordonné d’autre sorte.</p>

		<p>Leonide prenant Diane et Astrée par la main, s’assit au milieu,
		disant que Silvandre avoit eu raison, parce que l’amour, qui a autre
		consideration que de soy-mesme, n’est pas vray amour, et apres elles
		les autres bergeres et bergers s’assirent en rond. Et lors Tircis, se
		tournant vers la bergere, qui estoit avec luy: Voicy le jour
		heureux, dit-il. Laonice, que nous avons tant desiré, et que
		depuis que nous sommes entrez en ceste contrée, nous avons
		attendu avec tant d’impatience. Il ne tiendra plus qu’à vous,
		que nous ne sortions de cette peine, ainsi qu’a ordonné
		l’Oracle.Alors la bergere, sans luy faire autre response, s’adressa
		à Silvandre, et luy parla de cette sorte:</p>


		<div class="spacerp"></div>
		<div class="spacerp"></div>
		<h2>HISTOIRE DE TIRCIS ET DE LAONICE</h2>
		<div class="spacerp"></div>

		<p>De toutes les amitiez il n’y erra point, à ce que
		j’ay ouy dire, qui puissent estre plus affectionnées, que celles
		qui naissent avec l’enfance, parce que la coustume que ce jeune aage
		prend, va peu à peu se changeant en nature, de laquelle s’il est
		mal-aisé de se despouiller, ceux le sçavent qui luy
		veulent contrarier. Je dis cecy pour me servir en quelque sorte
		d’excuse, lors, gentil berger, que vous me verrez contrainte de vous
		dire que j’ayme Tircis; car cette affection fut presque
		succée avec le laict, et ainsi mon ame [248/249] s’eslevant avec
		telle nourriture, receut en elle-mesme comme propres, les accidens de
		cette passion. Et sembloit que toutes choses à ma naissance s’y
		accordast: car nos demeures voisines, l’amitié qui estoit
		entre nos peres, nos aages qui estoient fort egaux, et la gentillesse
		de l’enfance de Tircis, ne m’en donnoient que trop de commodité.
		Mais le mal-heur voulut que presque en mesme temps nasquit Cleon dans
		nostre hameau, avec peut-estre plus de graces que moy; mais sans
		doute avec beaucoup plus de bonne fortune, car, dés lors que
		cette fille commença d’ouvrir les yeux, il sembla que Tircis en
		receut au cœur des flammes, puis que dans le berceau mesme il se
		plaisoit à la considerer. En ce temps là, je pouvois
		avoir six ans, et luy dix, et voyez comme le Ciel dispose de nous sans
		nostre consentement! Dés l’heure que je le veis, je
		l’aimay, et dés l’heure qu’il vid Cleon, il l’aima; et
		quoy que ce fussent amitiez telles que l’aage pouvoit supporter,
		toutesfois elles n’estoient pas si petites, que l’on ne recogneust fort
		bien cette difference entre nous. Puis venant à croistre, nostre
		amitié aussi creut à telle hauteur, que peut-estre n’y en
		a-t-il jamais eu qui l’ait surpassée.</p>

		<p>En cette jeunesse vous puovez croire que j’y allois sans prendre garde
		à ses actions; mais venant un peu plus avant en aage, je
		remarquay en luy tant de deffaut de bonne volonté, que je me
		resolus de m’en divertir: resolution que plusieurs despitez
		conçoivent, mais que point de vrays amans ne peuvent executer,
		comme j’esprouvay long temps apres. Toutesfois mon courage
		offensé eut bien assez de pouvoir pour me faire dissimuler, et
		si je ne pouvois en verité m’en retirer entierement, essayer
		pour le moins de prendre quelque espece de congé. Ce qui m’en
		ostoit plus les moyens, estoit, que je ne voyois point que Tircis
		affectionnast autre bergere; car tout ce qu’il faisoit avec
		Cleon ne pouvoit donner soupçon, que ce ne fust enfance, pius
		que pour lors elle ne pouvoit avoir plus de neuf ans. Et quand elle
		commença à croistre, et qu’elle peut ressentir les traits
		d’amour, elle se retira de sorte de luy, qu’il sembloit que cest
		esloignement estoit capable de la garantir de telles blesseures. Mais
		Amour plus fin qu’elle, sceut de telle sorte approcher de son ame les
		merites, l’affection, et les services de Tircis, qu’en fin elle se
		trouva au milieu, et tellement entournée de toutes parts, que
		si de l’une elle evitoit d’estre blessée, la playe qu’elle
		recevoit de l’autre en estoit plus grande et plus profonde. Si bien
		qu’elle ne peut recourre à nul [249/250] meilleur remede
		qu’à la dissimulation, non pas pour ne recevoir les coups, mais
		seulement pour empescher que son ennemy ny autre les apperceust. Elle
		peut bien toutesfois user de ceste feinte, quand elle ne
		commença que d’avoir la peau esgratignée; mais
		quand la blesseure fut grande, il fallut se rendre, et s’advouer
		vaincue. Ainsi voilà Tircis aimé de sa Cleon, le
		voilà qui jouyt de toutes les honnestes douceurs d’une
		amitié, quoy que du commencement il ne sceust presque quel
		estoit son mal, ainsi que ces vers le tesmoignent, qu’il fit en ce
		temps-là.</p>
	</div>

	<div class="contentci">
		<div class="spacerp"></div>
		<h2>SONNET</h2>
		<div class="spacerp"></div>

		<p>Mon Dieu! quel est le mal dont je suis tourmenté?</p>
		<p>Depuis que je la veis, ceste Cleon si belle,</p>
		<p>J’ay senty dans le cœur une douleur nouvelle,</p>
		<p>Encores que son œil me l’ait soudain osté.</p>
		<div class="spacerp"></div>
		<p>Depuis, d’un chaud desir je me sens agité,</p>
		<p>Si toutesfois desir tel mouvement s’appelle,</p>
		<p>De qui le jugement tellement s’ensorcelle,</p>
		<p>Qu’il joint à son dessein ma propre volonté.</p>
		<div class="spacerp"></div>
		<p>De ce comencement mon mal a pris naissance,</p>
		<p>Car depuis le desir accreut sa violence,</p>
		<p>Et soudain je perdis et repos et repas.</p>
		<div class="spacerp"></div>
		<p>Au lieu de ce repos nasquit l’inquietude,</p>
		<p>Qui serve du desir bâttti ma servitude:</p>
		<p>C’est le mal que je sens, et que je n’entens pas.</p>
		<div class="spacerp"></div>
	</div>

	<div class="contentl">
		<p>Depuis que Tircis eut recogneu la bonne volonté de
		l’heureuse Cleon, il la receut avec tant de contentement, que son cœur
		n’estant capable de le celer, fut contraint d’en faire part à
		ses yeux qui soudain, Dieu sçait combien changez de ce qu’ils
		souloient estre, ne donnoient que trop de cognoissance de leur joye. La
		discretion de Cleon estoit bien telle, qu’elle ne donna aucun avantage
		à Tircis sur son devoir; si est-ce que jalouse de son
		honneur, elle le pria de feindre de m’aimer, afin que ceux qui
		remarqueroient ses actions, s’arrestans à celles-cy toutes
		evidentes, n’allassent [250/251] point recherchant celles qu’elle
		vouloit cacher. Elle fit election de moy plustost que de toute autre,
		s’estant apperceue de long temps que je l’aimois, et sçachant
		combien il est mal-aisé d’estre aimée sans aimer, elle
		pensa que facilement chacun croiroit cette amitié, n’y en ayant
		guieres parmi nous, qui ne se fussent apperceues de la bonne volonté que
		je luy portois. Luy qui n’avoit dessein que celuy que Cleon approuvoit, tascha
		incontinent d’effectuer ce qu’elle luy avoit commandé.</p>

		<p>Dieux! quand il me souvient des douces paroles dont il usoit
		envers moy, je ne puis, encores que mensongeres, m’empescher de les
		cherir, et de remercier Amour des heureux moments, dont il m’a fait
		jouir en ce temps-là, et souhaitter que ne pouvant estre plus
		heureuse, je fusse pour le moins tousjours ainsi trompée. Et
		certes Tircis n’eut pas beaucoup de peine à me persuader qu’il
		m’amoit, car outre que chacun croit facilement ce qu’il desire, encores
		me sembloit-il que cela estoit faisable, puis que je ne me jugeois
		point tant desagreable qu’une si longue pratique que la nostre n’eust
		peu gagner quelque chose sur luy, et mesme avec le soin que j’avois eu
		de luy plaire; dequoy ceste glorieuese de Cleon passoit bien
		souvent le temps avec luy. Mais si Amour eust esté juste, il
		devoit faire tomber la mocquerie sur elle mesme, permettant que
		Tircis vint à m’aimer sans feinte.</p>

		<p> Toutesfois il n’advint pas comme cela, au contraire: ceste
		dissimulation luy estoit tant insupportable, qu’il ne la pouvoit
		continuer, et n’eust esté que l’amour ferme les yeux à
		ceux qui ayment, il n’eust pas esté possible que je ne m’en fusse
		apperceue, aussi bien que la pluspart de ceux qui nous voyoient
		ensemble, ausquels, comme à mes ennemis plus declarez, je
		n’adjoustois point de foy. Et parce que Cleon et moy estions fort
		familieres, ceste fine bergere eut peur que le temps et la veue que
		j’en avois ne m’ostassent de l’erreur où
		j’estois. Mais, gentil berger, il eust fallu que j’eusse
		esté aussi advisée qu’elle, toutesfois pour se mieux
		cacher encore, elle inventa une ruze, qui ne fut pas mauvaise.</p>

		<p>Son dessein, comme je vous ay dit, estoit de cacher l’amitié que
		Tircis luy portoit par celle qu’il me faisoit paroistre, et il advint
		comme elle le reposa, car on comença d’en parler assez haut, et
		à mon desavantage. Et encor que ce ne fussent que ceux qui ne
		prennent garde qu’aux apparences, si est-ce que ce nombre estant plus
		grand que l’autre, le bruit en courut incontinent, et le soupçon
		qu’on avoit auparavant de celles de Cleon, s’amortit [251/252] tout
		à fait, si bien que je pouvois dire, qu’elle aymoit à mes
		despens. Mais elle qui craignoit, ainsi que je vous ay dit, que je ne
		vinsse à descouvrir cet artifice, voulut le cacher sous un
		autre, en conseilla Tircis de me faire entendre que chacun
		commençoit de recognoistre nostre amitié, et d’en faire
		des jugements assez mauvais, qu’il estoit necessaire de faire cesser ce
		bruit par la prudence, et qu’il falloit qu’il fist semblant d’aymer
		Cleon, à fin que par ce divetissement, ceux qui en parloient
		mal, se teussent. Et vous direz, luy disoit-elle, que vous m’eslisez
		plustost qu’une autre, pour la commodité que vous aurez d’estre
		pres d’elle, et de luy parler. Moy, qui estois toute bonne, et sans
		finesse, je trouvay ce conseil tres-bon; si bien qu’avec ma
		permission, depuis ce jour, quand nous nous trouvions tous trois
		ensemble, il ne faisoit point de difficulté d’entretenir sa
		Cleon, comme il avoit accoustumé.</p>

		<p>Et certes il y avoit bien du plaisir pour eux, et pour tout autre qui
		eust sceu ceste dissimulation: car, voyant la recherche qu’il
		faisoit de Cleon, je pensois qu’il se mocquast, et à peine me
		pouvois-je empescher d’en rire; d’autre costé, Cleon,
		prenant garde à mes façons, et sçachant la
		tromperie en quoy je la pensois estre, avoit une peine extreme de n’en
		faire point de semblant. Mesme que ce trompeur luy faisoit quelquefois
		des clins d’œil, qu’elle ne pouvoit dissimuler, sinon trouvant excuse
		de dire de quelqu’autre sujet, qui bien souvent estoit si hors de
		propos, que j’en accusois l’amour qu’elle portoit au berger, et le
		contentement que ceste tromperie luy r’apportoit. Et voyez si j’estois
		bonne en mon ame, qui ressentois par pitié le desplaisir qu’elle
		recevroit, quand elle sçauroit la verité! mais
		depuis je trouvay que je me plaignois en sa personne. Toutesfois je
		m’excuse, car qui n’y eus testé deceue, puis que l’amour, aussi
		tost qu’il se saisit entierement d’une ame, la despouille incontinent
		de toute deffiance envers la personne aymée? et ce
		dissimulé berger jouoit de telle sorte son personnage, que si
		j’eusse esté en la place de Cleon, j’eusse peut-estre
		douté que sa fainte n’eust esté veritable.</p>

		<p>Estant quelquefois au milieu de nous deux, s’il se relaschoit à
		faire trop de demonstration de son amitié à Cleon, aussi
		tost il se tournoit vers moy, et me demandoit à l’oreille, s’il
		ne faisoit pas bien. Mais sa plus grande finesse ne s’arresta pas
		à si peu de chose: oyez, je vous supplie, jusques
		où elle passa. En particulier il parloit à Cleon plus
		souvent qu’à moy, luy baisoit la main, demeuroit une et deux
		heures à genoux devant elle, et ne se cachoit [252/253] point de
		moy, pour les causes que je vous ay dictes. Mais en general jamais il
		ne bougeoit d’aupres de moy, me recherchoit avec tant de dissimulation,
		que la plus part continuoit l’opinion que l’on avoit eue de nos
		amours; ce qu’il faisoit à dessein, voulant que seule je
		visse la recherche qu’il luy faisoit, parce qu’il sçavoit bien,
		que je ne la croyois pas, mais ne vouloit, en sorte que ce fust, que
		ceux qui la pourroient penser veritable, en eussent tant soit peu de
		cognoissance. Et quand je luy disois, que nous ne pourrions oster
		l’opinion aux personnes de notre amitié, et que nul ne pouvoit
		croire à ce que l’on m’en disoit, qu’il aymast Cleon. – Et
		comment, me respondit-il, voulez-vous qu’ils croyent une chose qui
		n’est pas? tant y a que nostre finesse, en despit des plus
		malpensans, sera creue du general.</p>

		<p>Mais luy qui estoit fort advisé, voyant qu’il se presentoit
		occasion de passer encor plus outre, me dit, que sur tout il falloit
		tromper Cleon, et que celle-là estant bien deceue, c’estoit
		avoir presque parachevé nostre dessein; qu’à ceste
		occasion il falloit que je luy parlasse pour luy, et que je fusse comme
		confidente. Elle, me disoit-il, qui a desja ceste opinion, recevra de
		bon cœur les messages que vous luy ferez, et ainsi nous vivrons en
		asseurance. O quelle miserable fortune nous courons bien souvent!
		Quant à moy, je pensois que si quelquefois Cleon avoit creu que
		j’eusse aimé ce berger, je luy en ferois perdre l’opinion en la
		priant de l’aimer, et comme confidente luy parlant pour luy. Mais Cleon
		ayant sceu les discours que j’avois tenus au berger, et voyant la
		contrainte avec quoy elle vivoit, jugea que par mon moyen elle en
		pourroit avoir des messages, et mesme des lettres.</p>

		<p>Cela fut cause q’elle receut fort bien la proposition que je luy en
		fis, et que depuis ce temps elle traitta avec luy, comme avec celuy qui
		l’amoit, et moy je ne servois qu’à porter les billets de l’un
		à l’autre. O Amour! quel mestier est celuy que tu me fis
		faire alors? Je ne m’en plains toutesfois, puis que j’ay ouy
		dire, que je n’ay pas esté la premiere qui a fait de semblables
		offices pour autruy, les pensant faire pour soy-mesme.</p>

		<p>En ce temps, parce que les Francs, les Romains, les Gots, et les
		Bourguignons, se faisoient une tres-cruelle guerre, nous fusmes
		contraints de nous retirer en la ville, qui porte le nom du Pasteur
		juge des trois Déesses, car nos demeures n’estoient point trop
		esloignées de là, le long des bords du grand fleuve de
		Seine. Et d’autant qu’à cause du grand abord des gens, qui de
		tous les cos- [253/254] tez s’y venoient retirer, et qui ne puovoient
		avoir les commoditez telles qu’ils avoient accoustumé aux
		champs, les maladies contagieuses commencerent de prendre un si grand
		cours par toute la ville, que mesme les plus grands ne s’en pouvoient
		deffendre, il advint que la mere de Cleon en fut atteinte. Et quoy que
		ce mal soit si espouventable, qu’il n’y a le plus souvent ny parentage,
		ny obligation d’amitié qui puisse retenir les sains aupres de
		ceux qui en sont touchez, si est-ce que le bon naturel de Cleon eut
		autant de pouvoir sur elle, qu’elle ne voulust jamis esloigner sa mere,
		quelque remonstrance qu’elle luy fist. Au contraire, lors qu’aucunes
		de ses plus familieres l’en voulurent retirer, luy representant le
		danger où elle se mettoit, et que c’estoit offenser les dieux
		que de les tenter de ceste sorte: Si vous m’aimez, leur
		disoit-elle, ne me tentez jamais ce discours; car ne dois-je pas
		la vie à celle qui me l’a donnée, et les dieux peuvent-ils estre
		offensez que je serve celle qui m’a appris à les adorer?</p>

		<p>En ceste resolution, elle ne voulut jamais abandonner sa mere, et
		s’enfermant avec elle, la servit tousjours aussi franchement, que si ce
		n’eust point esté une maladie contagieuse. Tircis estoit tout le
		jour à leur porte, bruslant de desir d’entrer dans leur
		logis; mais la deffense de Cleon l’en empeschoit, qui ne luy
		voulut permettre, de peur que les mal-pensans ne jugeassent ceste
		assistance au desavantage de sa pudicité. Luy qui ne vouloit luy
		deplaire, n’y osant entrer, leur faisoit apporter tout ce qui estoit
		necessaire, avec un soin si grand, qu’elles n’eurent jamais faute de
		rien. Toutesfois, ainsi le voulut le Ciel, ceste malheureuse Cleon ne
		laissa d’estre atteinte du mal de sa mere, quelques preservatifs que
		Tircis luy peust apporter. Quand ce berger le sceut, il ne fut possible
		de le retenir qu’il n’entrast dans leur logis, luy semblant qu’il
		n’estoit plus saison de faindre, ny de redouter les morsures du
		mesdisant. Il met donc ordre à tous ses affaires, dispose de son
		bien, et declare sa derniere volonté; puis ayant
		laissé charge à quelques uns de ses amis de le secourir, il se r’enferme
		avec la mere, et la fille, resolu de courre la mesme fortune que Cleon.</p>

		<p>Il ne sert de dire que d’alonger ce discours, de vous redire quels
		furent les bons offices, quels les services qu’il rendit à la
		mere pour la consideration de la fille, car il ne s’en peut imaginer
		d’avantage que ceux que son affection luy faisoit produire. Mais
		quand il la vid morte, et qu’il ne luy restoit plus que sa maistresse,
		de qui le mal encores alloit empirant, je ne crois pas que ce pauvre
		berger [254/255] reposast un moment. Continuellement il la tenoit entre
		ses bras, ou bien il luy pensoit son mal; elle, d’autre
		costé, qui l’avoit tousjours tant aymé, recognoissoit
		tant d’amour en ceste derniere action, que la sienne estoit de beaucoup
		augmentée, de sorte qu’un de ses plus grands ennuis, estoit le
		danger, en quoy elle le voyoit à son occasion. Luy, au
		contraire, avoit tant de satisfaction, que la Fortune, encores
		qu’ennemie, luy eust offert ce moyen de luy tesmoigner sa bonne
		volonté, qu’il ne pouvoit luy rendre assez de remerciements. Il
		advint que le mal de la bergere estant en estat d’estre percé,
		il n’y eut point de chirurgien, qui voulust, pour la crainte du danger,
		se hazarder de la toucher. Tircis, à qui l’affection ne
		faisoit rien trouver de difficile, s’estant fait apprendere comment il
		falloit faire, prit la lancette, et luy levant le bras, le luy
		perça et la pensa sans crainte.</p>

		<p>Bref, gentil berger, toutes les choses plus dangereuses et plus
		malaisées luy estoient douces, et trop faciles; si est-ce
		que le mal augmentant d’heure à autre, reduisit en fin ceste
		tant aimée Cleon en tel estat, qu’il ne luy resta plus que la
		force de luy dire ces paroles: Je suis bien marrie, Tircis, que
		les dieux n’ayent voulu estendre d’avantage le filet de ma vie;
		non point que l’aye volonté de vivre plus long-temps, car ce
		desir ne me le fera jamais souhaitter, ayant trop esprouvé
		quelles sont les incommoditez qui suivent les humains, mais seulement
		pour en quelque sorte ne mourir point tant vostre obligée, et
		avoir le loisir de vous rendre tesmoignage, que je ne suis point
		atteinte ny d’ingratitude ny de mescognoissance. Il est vray que quand
		je considere, quelles sont les obligations que je vous ay, je juge bien
		que le Ciel est tres juste de m’oster de ce monde, puis qu’aussi bien,
		quand j’y vivrois autant de siecles que j’ay de jours, je ne
		sçaurois satisfaire à la moindre du nombre infiny que
		vostre affection m’a produitte. Recevez donc pour tout ce que je vous
		dois, non pas un bien égal, mais ouy bien tout celuy que je
		puis, qui est un serment que je vous fay, que la mort ne m’effacera
		jamais la memoire de vostre amitié, ny le desir que j’ay de vous
		en rendre toute la recognoissance, qu’une personne qui aime bien, peut
		donner à celle à qui elle est obligée.</p>

		<p>Ces mots furent proferez avec beaucoup de peine, mais l’amitié
		qu’elle portoit au berger, luy donna la force de le pouvoir dire,
		ausquels Tircis respondit: Ma belle maistresse,
		malaisément pourrois-je croire de vous avoir obligée, ny
		de le pouvoir jamais faire, [255/256] puisque ce que j’ay fait jusques
		icy, ne m’a pas encores satisfait. Et quand vous me dites que vous
		m’avez de l’obligation, je voy bien que vous ne cognoissez la grandeur
		de l’amour de Tircis, autrememt vous ne penseriez pas, que si peu de
		chose fust capable de payer le tribut d’un si grand devoir. Croyez,
		belle Cleon, que la faveur que vous m’avez faite d’avoir eu agreables
		les services que vous dittes que je vous ay rendus, me charge d’un si
		grand faix, que mille vies et mille semblables occasions ne
		sçauroient m’en descharger. Le Ciel qui ne m’a fait naistre que
		pour vous, m’accuseroit de mescognoissance, si je ne vivois à
		vous, et si j’avois quelque dessein d’employer un seul moment de ceste
		vie, ailleurs qu’à vostre service.</p>

		<p>Il vouloit continuer, lors que la beregre, atteinte de trop de mal,
		l’interrompit: Cesse, amy, et me laisse parler, afin que le peu
		de vie qui me reste soit employé à t’asseurer que tu ne
		sçaurois estre aimé d’avantage, que tu l’es de moy, qui
		me s’entant pressée de partir, te dis l’eternel à Dieu.
		Et te supplie de trois choses, d’aimer tousjours ta Cleon, de me faire
		enterrer pres des os de ma mere, et d’ordonner que quand tu payeras le
		devoir de l’humanité, ton corps soit mis aupres du mien,
		à fin que je meure avec ce contentement, que ne t’ayant peu
		estre unie en la vie, je le sois pour le moins en la mort. Il luy
		respondit: Les dieux seroient injustets, si ayans donné
		commencement à une si belle amitié que la nostre, ils la
		separoient si promptement. J’espere qu’ils vous conserveront, ou que
		pour le moins ils me prendront avant que vous, s’ils ont quelque
		compassion d’un affligé. Mais s’ils ne veulent, je les requiers
		seulement de me donner assez de vie pour satisfaire aux commandemens
		que vous me faites, et puis me permettre de vous suivre; que
		s’ils ne tranchent ma fusée, et que la main me demeure libre,
		soyez certain, ô ma belle maistresse, que vous ne serez pas
		longuement sans moy. – Amy, luy respndit-elle, je t’ordonne outre cela
		de vivre autant que les dieux le voudront, car en la longueur de ta
		vie, ils se monstreront envers nous tres-pitoyables, puis que par ce
		moyen, cependant que je raconteray aux champs Elisiens nostre parfaicte
		amitié, tu la publieras aux vivants; et ainsi les morts,
		et les hommes honoreront nostre memoire. Mais amy, je sens que le mal
		me contrainte de te laisser. A Dieu, le plus aimable et le plus
		aimé d’entre les hommes, A ces derniers mots elle mourut
		demeurant la teste appuyée sur le sein de son berger.</p>

		<p>De redire icy le desplaisir qu’il en eut, et les regrets qu’il en fit,
		[256/257] ce ne seroit que remettre le fer plus avant en sa
		playe; outre que ses blessures sont encores si ouvertes, que
		chacun en les voyant, pourra juger quels en ont esté les coups.
		– O mort! s’escria Tircis, qui m’as desrobé le meilleur de
		moy, ou rends moy ce que tu m’as osté, ou emporte le reste.</p>

		<p>Et lors, pour donner lieu aux larmes et aux sanglots, que ce
		ressouvenir luy arrachoit du cœur, il se teut pour quelque temps, quand
		Silvandre luy respresenta qu’il devoit s’y resoudre, puisqu’il n’y
		avoit point de remede, et qu’aux choses advenues, et qui ne pouvoient
		plus estre, les plaintes n’estoient que tesmoignages de foiblesse. Tant
		s’en faut, dit Tircis, c’est en quoy je trouve plus d’occasion de
		plainte, car s’il y avoit quelque remede, le plaindre ne seroit pas
		d’homme advisé ny de courage; mais il doit bien estre
		permis de plaindre ce à quoy on ne peut trouver aucun autre allegement.</p>

		<p>Lors Laonice reprenant la parole, continua de ceste sorte: En fin
		ceste heureuse bergere estant morte, et Tircis luy ayant rendu les
		derniers offices d’amitié, il ordonna qu’elle fust
		enterrée aupres de sa mere. Mais la nonchalance de ceux à
		qui il dona ceste charge, fut telle, qu’ils la mirent ailleurs;
		car quant à luy, il estoit tellement affligé, qu’il ne
		bougeoit de dessus un lict, sans que rien luy conservast la vie, que le
		commandement qu’elle luy en avoit fait. Quelques jours apres,
		s’enquerant de ceux qui le venoient voir, en quel lieu ce corps tant
		aimé avoit esté mis, il sceut qu’il n’estoit point avec
		celuy de la mere: dont il receut tant de desplaisir, que
		convenant d’une grande somme avec ceux qui avoient accoustumé de
		les enterrer, ils luy promirent de l’oster de là où il
		estoit, et le remettre avec sa mere. Et de fait ils s’y en allerent, et
		ayans descouvert la terre,ils le prindrent antre trois ou quatre qu’ils
		estoient; mais l’ayant portée quelques pas, l’infection en
		estoit si grande, qu’ils furent contraints de le laisser à
		my-chemin, resolus de mourir plustost que de le porter plus outre, dont
		Tircis adverty, apres leur avoir fait deplus grandes offres enores, et
		vayant qu’ils n’y vouloient point entendre: Et quoy, dit-il tout
		haut, as-tu donc esperé que l’affection du gain peust d’avantage
		en eux, que la tienne en toy? Ah! Tircis, c’est trop
		offenser la grandeur de ton amitié. Il dit, et comme
		transporté s’en courut sur le lieu où estoit le corps, et
		quoy qu’il eust demeuré trois jours enterré, et que la
		puanteur en fust extresme, si le prit-il entre ses bras, et l’emporta
		jusques en la tombe de la mere, qui avoit desja esté ouverte. Et
		[257/258] apres un si bel acte, et un si grand tesmoignage des son
		affection, se retirant hors de la ville, il demeura quarante nuicts
		séparé de chacun.</p>

		<p>Or toutes ces choses me furent incogneuses, car une de mes tantes ayant
		esté malade d’un semblable mal, presques en mesme temps, nous
		n’avions point de frequentation avec personne, et le jour mesme qu’il
		revint, j’estois aussi revenue, et ayant seulement entendu la mort de
		Cleon, je m’en allay chez luy pour en sçavoir les
		particularitez. Mais arrivant à la porte de sa chambre, je mis
		l’œil à l’ouverture de la serrure, parce qu’en m’en approchant,
		il me sembla de l’avoir ouy souspirer, et je n’estois point
		trompée, car je les veis sur le lict, les yeux tournez contre le
		ciel, les mains jointes; et le visage couvert de larmes. Si je
		fus estonnée, gentil bergere, jugez-le, car je ne pensois point
		qu’il l’aimast, et venois en partie pour me resjouir avec luy. En fin
		apres l’avoir consideré quelque temps, et avec un souspir qui
		sembloit luy mespartir l’estomach, je luy ouys proferer telles paroles.</p>
	</div>

	<div class="contentci">
		<div class="spacerp"></div>
		<h2>STANCES</h2>
		<h3>SUR LA MORT DE CLEON</h3>
		<div class="spacerp"></div>

		<p>Pourquoy cacher nos pleurs? il n’est plus temps de feindre</p>
		<p>Un amour que sa mort descouvre par mon dueil,</p>
		<p>Qui cesse d’esperer, il doit cesser de craindre,</p>
		<p>Et l’espoir de ma vie est dedans le cercueil.</p>
		<div class="spacerp"></div>

		<p>Elle vivoit en moy, je vivois tout en elle.</p>
		<p>Nos esprits l’un à l’autre estraints de mille nœuds</p>
		<p>S’unissoient tellement, qu’en leur amour fidelle,</p>
		<p>Tous les deux n’estoient qu’un, et chacun estoit deux.</p>
		<div class="spacerp"></div>

		<p>Mais sur le poinct qu’amour d’un fondement plus ferme</p>
		<p>Asseuroit mes plaisirs, j’ay veu tout renverser,</p>
		<p>C’est d’autant que mon heur avoit touché le terme,</p>
		<p>Qu’il est permis d’atteindre, et non d’outre-passer.</p>
		<div class="spacerp"></div>

		<p>Ce fut dedans Paris, que les belles pensées,</p>
		<p>Qu’amour esprit en moy, finirent par la mort, [258/259]</p>
		<p>Au mesme temps qu’on vid les Gaules oppressées,</p>
		<p>Aux efforts estrangers opposer leur effort.</p>
		<div class="spacerp"></div>

		<p>Et falloit-it aussi que tombe moins celebre</p>
		<p>Que Paris, enfermast ce que j’ay peu cherir.</p>
		<p>Ou que mon mal advint en saison moins funebre,</p>
		<p>Que quand toute l’Europe estoit preste à perir.</p>
		<div class="spacerp"></div>

		<p>Mais je me trompe, ô dieux! ma Cleon n`est point morte,</p>
		<p>Son cœur pour vivre en moy, ne vivoit plus en soy:</p>
		<p>Le corps seul en est mort, et de contraire sorte,</p>
		<p>Mon esprit meurt an elle, et le sien vit en moy.</p>
		<div class="spacerp"></div>
	</div>

	<div class="contentl">
		<p>Dieux! quelle devins-je, quand je l’ouys parler
		ainsi? mon estonnement fut tel que, sans y penser, estant
		appuyée contre la porte, je l’entr’ouvris presque à
		moitié, à quoy il torna la teste, et me voyant, n’en fit
		autre semblant, sinon que me tendant la main, il me pria de m’asseoir
		sur le lict pres de luy. Et lors sans s’essuyer les yeux, car aussi
		bien y eust-il fallu tousjours le mouchoir, il me parla de ceste
		sorte: Et bien, Laonice, la pauvre Cleon est morte, et nous
		sommes demeurez pour plaindre ce ravissement. Et parce que la peine
		où j’estois, ne me lassoit la force de pouvoir luy respondre, il
		continua: Je sçay bien, bergere, que me voyant en ceste
		stat pour Cleon, vous demeurez estonnée, que la feinte
		amitié que je luy ay portée, me puisse donner de si
		grands ressentimens. Mais, helas! sortez d’erreur, je vous
		supplie; aussi bien me sembleroit-il commettre une trop grande
		faute contre amour, si sans occasion je continuois la feinte, que mon
		affection m’a jusques icy commandée. Sçachez donc,
		Laonice, que j’ay aymé Cleon, et que toute autre recherche n’a
		esté que pour couverture de celle-cy; par ainsi, si vous
		m’avez eu de l’amitié, pour Dieu, Laonice, plaignez moy en ce
		desastre, qui a d’un mesme coup mis, tous mes espoirs dans son
		cercueil. Et si vous estes en quelque sorte offensée, pardonnes
		à Tircis l’erreur qu’il a fait envers vous pour ne faillir en ce
		qu’il devoit à Cleon.</p>

		<p>A ces paroles, transportée de colere, je partis si hors de moy,
		qu’à peine peus-je retrouver mon logis, d’où je ne sortis
		de long temps; mais apres avoir contrarié mille fois
		à l’amour, si fallut-il s’y sousmettre, et advouer que le
		despit est une foible deffense, quand il luy plaist. Par ainsi, me
		voilà autant à Tircis, que je [259/260] l’avois jamais
		esté; j’excuse en moy-mesme les trahisons qu’il m’avoit
		faites, et luy pardonne les torts et les faintes, avec lesquelles il
		m’avoit offensée, les nommant pour leur pardonner, non pas
		faintes ny trahisons, mais violences d’amour. Et je fus d’autant plus
		aisément portée à ce pardon, qu’amour, qui se
		disoit complice de sa faute, m’alloit flattant d’un certain espoir de
		succeder à la place de Cleon.</p>

		<p>Lors que j’estois en ceste pensée, ne voilà pas une de
		mes sœurs, qui me vient advertir que Tircis s’estoit perdu, en sorte
		qu’on ne le voyoit plus, et que personne ne sçavoit où il
		estoit! Ceste recharge de douleur me surpit si fort, que tout
		ce que je peus, fut de luy dire, que ceste tristesse estant
		passée, il reviendroit comme il s’en estoit allée;
		mais, dés lors, je fis dessein de le suivre. Et afin de n’estre
		empeschée de personne, je partis si secrettement sur le
		commencement de la nuict, qu’avant le jour je me trouvay fort
		esloignée. Si je fus estonnée au commencement, me voyant
		seule dans ces obscuritez, le Ciel le sçait, à qui mes
		plaintes estoient adressées; mais Amour qui m’accompagnoit
		secrettement, me donna assez de courage pour parachever mon dessein.
		Ainsi donc je poursuivy mon voyage, suivant sans plus la route que mes
		pas rencontroient, car je ne sçavois où Tircis alloit, ny
		moy aussi. De sorte que je fus vagabonde plus de quatre mois, sans en avoir nouvelle.</p>

		<p>En fin passsant le Mont-d’or, je rencontray ceste bergere [dit-elle
		monstrant Madonthe] et avec elle ce berger nommé Tersandre,
		assis à l’ombre d’un rocher, attendant que la chaleur du midy
		s’abatist. Et parce que ma coustume estoit de demander des nouvelles
		de Tircis à tous ceux que je rencontrois, je m’adressay
		où je les veis, et sceus que mon berger, aux marques qu’ils m’en
		donnerent, estoit en ces deserts, et qu’il alloit toujours regrettant
		Cleon. Alors je leur racontay ce que je viens de vous dire, et les
		adjuray de m’en dire les plus asseurées nouvelles qu’ils
		pourroient. A quoy Madonthe, esmeue de pitié, me respondit avec
		tant de douceur, que je la jugeay attainte de mesme mal que le mien, et
		mon opinion ne fut mauvaise; car je sceus depuis d’elle la longue
		histoire de ses ennuis, par laquelle je cogneus qu’Amour blesse aussi
		bien dans les cours que dans nos bois. Parce que nos fortunes avoyent
		quelque sympathie entre elles, elle me pria de vouloir demeurer et
		parachever nos voyeges ensemble, puis que toutes deux faisions une
		mesme queste. Moy qui me veis seule, je receus [260/261] les bras
		ouvertes ceste commodité, et despuis nous ne nous sommes point
		esloignées. Mais que serte ce discours à mon propos, puis
		que je ne veux seulement que raconter ce qui est de Tircis et de
		moi? Gentil berger, ce me sera assez de vous dire, qu’apres avoir
		demeuré plus de trois mois en ces pays-là, en fin nous
		sceusmes qu’il estoit venu icy, où nous n’arrivasmes si tost,
		que je le rencontray, et tant à l’impourveu pour luy, qu’il en
		demeura surpris. Pour le commencement il me receut avec un assez bon
		visage; mais en fin sçachant l’occasion de mon voyage, il
		me declara tout au long l’affection extreme qu’il avoit portée
		à Cleon, et combien il estoit hors de son pouvoir de m’aimer.
		Amour, s’il y a quelque justice en toy, je te demande, et non à
		cest ingrat, quelque recognoissance de tant de travaux passez.</p>

		<p>Ainsi paracheva Laonice, et monstrant qu’elle n’avoit rien d’avantage
		à dire, en s’essuyant les yeux, elle les tourna pitoyablement
		contre Silvandre, comme luy demandant faveur en la justice de sa cause.</p>

		<p>Lors Tircis parla de ceste sorte:</p>

		<p>Sage berger, quoy que l’histoire de mes malheurs soit telle que ceste
		berger vient de vous raconter, si est ce que celle de mes douleurs est
		bien plus pitoyable, de laquelle toutesfois je ne vous veux point
		entretenir d’avantage, de crainte de vous ennuyer, et ceste
		compagnie; seulement, j’adjousteray à ce qu’elle vient de
		dire, que ne pouvant supporter ses plaintes ordinaires, d’un commun
		consentement, nous allasmes à l’Oracle, pour sçavoir ce
		qu’il ordonneroit de nous, et nous eusmes une telle response par la
		bouche d’Arontine.</p>
	</div>

	<div class="contentci">
		<div class="spacerp"></div>
		<h2>ORACLE</h2>
		<div class="spacerp"></div>

		<p>Sur les bords où Lignon paisiblement serpente,</p>
		<p>Amans, vous trouverez un curieux berger,</p>
		<p>Qui premier s’enquerra du mal qui vous tourmente,</p>
		<p>Croyez-le: car le Ciel l’eslit pour vous juger.</p>
		<div class="spacerp"></div>
	</div>

	<div class="contentl">
		<p>Et quoy qu’il y ait des-ja long temps que nous sommes icy,
		si est-ce que vous estes le premier qui nous avez demandé
		l’estat de nostre fortune. C’est pourquoy nous nous jettons entre vos
		bras, et vous requerons d’ordonner ce que nous avons à faire. Et
		à fin [261/262] que rien ne se fist que par la volonté du
		dieu, la vieille qui nous rendit cet oracle, nous dit que vous ayant
		rencontré, nous eussions à jetter au sort qui seroit
		celuy qui maintiendroit la cause de l’un et de l’autre, et que pour cet
		effet, tous ceux qui s’y rencontreroient, eussent à mettre un
		gage entre vos mains dans un chapeau. Le premier qui en sortiroit,
		seroit celuy qui parleroit pour Laonice, et le dernier de tous pour moy.</p>

		<p>A ce mot il les pria tous de le vouloir: à qouy chacun
		ayant consenty, de fortune celuy de Hylas fut le premier, et celuy de
		Phillis le dernier. Dequoy Hylas se sousriant: Autrefois, dit-il,
		que j’estois serviteur de Laonice, j’eusse mal-aisément voulu
		persuader à Tircis de l’aimer; mais à cette heure
		que je ne suis que pour Madonthe, je veux bien obéir à ce
		que le dieu me commande. – Berger, repondit Leonide, vous devez
		cognoistre par là, quelle est la providence de ceste
		divinité, puis que pour esmouvoir quelqu’un à changer
		d`affection, il en donne charge à l’inconstant Hylas, comme
		à celuy qui par l’usage en doit bien sçavoir les
		moyens; et pour continuer une fidelle amitié il en donne
		la persuasion à une bergere constante en toutes ses actions. Et
		que pour juger de l’un et de l’autre, il a esleu une personne qui ne
		peut estre partiale: car Silvandre n’est constant ny inconstant,
		puis qu’il n’a jamais rien aimé. Alors Silvandre, prenant la
		parole: Puis donc que vous voulez, ô Tircis, et vous,
		Laonice, que je sois juge de vos differents, jurez entre mes mains tous
		deux, que vous l’observerez inviolablement, autrement ce ne seroit
		qu’irriter d’avantage les dieux, et prendre de la peine en vain, Ce
		qu’ils firent, et lors Hylas commença de ceste sorte:</p>


		<div class="spacerp"></div>
		<div class="spacerp"></div>
		<h2>HARANGUE de Hylas pour Laonice.</h2>
		<div class="spacerp"></div>

		<p>Si j’avois à soustenir la cause de Laonice
		devant quelque personne desnaturée, je craindrois peut estre
		que le deffaut de ma capacité n’amoindrist en quelque sorte la
		justice qui est en elle; mais puis que c’est devant vous, gentil
		berger, qui avez un cœur d’homme [je veux dire, qui sçavez quels
		sont les devoirs d’un homme bien né] non seulement je ne me
		deffie point d’un favorable jugement, mais tiens pour certain, que si
		vous estiez en la place de Tircis, vous auriez honte que telle erreur
		vous pust estre repro- [262/263] chée. Je ne m’arresteray donc
		point à chercher plusieurs raisons sur ce sujet, qui de
		luy-mesme est si clair, que toute autre lumiere ne luy peut servir que
		d’ombrage, et diray seulement, que le nom qu’il porte d’homme, l’oblige
		au contraire de ce qu’il a fait, et que les loix et ordonnances du Ciel
		et de la nature luy commandent de ne point disputer d’avantage en ceste
		cause. Les devoirs de la courtoisie ne luy ordonnent-ils de rendre les
		bienfaits receus? Le Ciel ne commande-t’il pas, qu’à
		tous services quelque loyer soit rendu? et la nature ne le
		contraint-elle d’aimer une belle femme, qui l’aime, et d’abhorrer
		plustost que de cherir une personne morte? Mais cestuy-cy, tout
		au rebours, aux faveurs receuses de Laonice rend des discourtoisies, et
		au lieu des services qu’il advoue luy-mesme qu’elle luy a faits, luy
		servant si longuement de couverture en l’amitié de Cleon, il la
		paye d’ingratitude, et pour l’affection qu’elle luy a portée
		dés le berceau, il ne luy fait paroistre que du mespris. Si
		es-tu bien homme, Tircis, si monstres-tu de cognoistre les dieux, et
		si me semble-t’il bien que ceste bergere est telle, que si ce n’estoit
		que son influence la sousmet á ce mal heur, elle est plus propre
		à faire ressentir, que de ressentir elle-mesme les outrages dont
		elle se plaint! Que si tu es homme, ne sçais-tu pas que
		c’est le propre de l’homme d’aimer les vivans, et non pas les
		morts? que si tu cognois les dieux, ne sçait-tu pas qu’ils
		punissent ceux qui contreviennent à leurs ordonnances? et que</p>
	</div>

	<div class="contentci">
		<div class="spacerp"></div>
		<p>Amour jamais l’aimer à l’aimé ne pardonne?</p>
		<div class="spacerp"></div>
	</div>

	<div class="contentl">
		<p>Que si tu advoues que dés le berceau elle t’a servy
		et aimé: Dieux! seroit-il possible qu’une si longue
		affection, et un si agreable service deust en fin estre payé du mespris?</p>

		<p>Mais soit ainsi, que ceste affection, et ce service estans volontaires
		en Laonice, et non pas recherchez de Tircis, puissent peu meriter
		envers une ame ingrate, encores ne puis-je croir que vous n’ordonniez,
		ô juste Silvandre, qu’un trompeur doive faire satisfaction
		à celuy qu’il a deceu, et que par ainsi Tircis, qui par ses
		dissimulations a si long temps trompé ceste belle bergere, ne
		soit obligé à reparer ceste injure envers elle, avec
		autant de veritables affections, qu’il luy en a fait recevoir de
		mensogneres et de fausses. Que si chacun doit aimer son semblable,
		n’ordonnez-vous pas, nostre Juge, que Tircis aime une personne vivante,
		et non pas une morte, [263/264] et mette son amitié en ce qui
		peut aimer, et non point entre les cendres froides d’un cercueil?
		Mais, Tircis, dy moy, quel peut estre ton dessein, apres que tu auras
		noyé d’un fleuve de larmes les tristes reliques de la pauvre
		Cleon? crois-tu de la pouvoir ressusciter par tes souspirs et par
		tes pleurs? Helas! ce n’est qu’une fois que l’on paye
		Charon, on n’entre jamais qu’une fois dans sa nacelle, on a beau le
		r’appeller de là, il est sourd à tels cris, et ne
		reçoit jamais les personnes qui viennent de ce bord. C’est
		impiété, Tircis, que d’aller tourmentant le repos de ceux
		que les dieux appellent. L’amitié est ordonnée pour les
		vivans, et le cercueil pour ceux qui sont morts: ne vueille
		confondre de telle sorte leurs ordonnances, qu’à une Cleon morte
		tu donnes une affection vivante, et à une Laonice vive le
		cercueil. Et en cela ne t’arme point du nom de constance, car elle n’y
		a nul interest: trouverois-tu à propos qu’une personne
		allast nue, parce qu’elle auroit gasté ses premiers
		habits? Croy moy, qu’il est aussi digne de risée de t’ouyr
		dire, que parce que Cleon est parachevée, tu ne veux plus rien
		aimer. Rentre, rentre en toy-mesme, recognois ton erreur, jette toy aux
		pieds de cette belle, advoue luy ta faute, et tu eviteras par ainsi la
		contrainte, à quoy nostre juste juge par sa sentence te sousmettra.</p>

		<p>Hylas acheva de cette sorte, avec beaucoup de contentement de chacun,
		sinon de Tircis, de qui les larmes donnoient cognoissance de sa
		douleur, lors que Phillis, apres avoir receu le commandement de
		Silvandre, levant les yeux aux ciel, respondit ainsi à Hylas:</p>


		<div class="spacerp"></div>
		<div class="spacerp"></div>
		<h2>REPONSE DE PHILLIS POUR TIRCIS</h2>
		<div class="spacerp"></div>

		<p>O belle Cleon, qui entends du ciel l’injure que l’on
		propose de te faire, inspire moy de ta divinité; car telle
		te veux-je estimer si les vertus ont jamais peu rendre divine une
		personne humaine; et fais en sorte, que mon ignorance
		n’affoiblisse les raisons que Tircis a de n’aymer jamais que tes
		perfections. Et vous, sage bergere, qui sçavez mieux que je
		devrois dire pour sa deffense que je ne sçaurois le concevoir,
		satisfaites aux deffauts qui seront en moy, par l’abondance des raisons
		qui sont en ma cause.</p>

		<p>Et pour commencer, je diray, Hylas, que toutes les raisons que tu
		allegues pour preuve qu’estant aimé on doit aimer, quoy qu’elles
		[264/265] soient fausses, te sont toutesfois accordées pour
		bonnes; mais pour quoy veux-tu conclurre par là, que
		Tircis doit traihir l’amitié de Cleon, pour en commencer une
		nouvelle avec Laonice? Tu demandes des choses impossibles, et
		contrariantes: impossibles, d’autant que nul n’est obligé
		à plus qu’il ne peut, et comment veux-tu que mon berger aime,
		s’il n’a point de volonté? Tu ris, Hylas, quand tu m’oys
		dire qu’il n’en a point. – Il est vray, interrompit Hylas, car
		qu’auroit-il fait de la sienne? – Celuy, respondit Phillis, qui
		aime donne son ame mesme à la personne aimée, et la
		volonté n’en est qu’une puissance. –Mais, répliqua Hylas,
		ceste Cleon à qui vous voulez qu’il l’ait remise, estant morte,
		n’a plus rien de personne, et ainsi Tircis doit avoir repris ce qui
		estoit à soy. – Ah! Hylas, Haylas, respondit Phillis,
		tu parles bien en novice d’amour; car les donations qui sont
		faittes par son authorité, sont à jamais irrevocables. –
		Et que seroit donc devenue, adjousta Hylas, ceste volonté depuis
		la mort de Cleon? – Ceste petite perte, repliqua Phillis, a suivi
		l’extreme qu’il a faite en la perdant. Que si le plaisir est l’objet de
		la volonté, puisqu’il ne peut plus avoir de plaisir, qu’a-t’il
		affaire de volonté? et ainsi elle a suivy Cleon. Que si
		Cleon n’est plus ny aussi sa volonté, car il n’en a jamais eu
		que pour elle. Mais si Cleon est encore en quelque lieu, comme nos
		druides nous enseignent, ceste volonté est entre ses mains si
		contente en tel lieu, que si elle-mesme la vouloit chasser, elle ne
		tourneroit pas vers Tircis, comme sçachant bien qu’elle y seroit
		inutilement, mais iroit dans le cercueil reposer avec ses os
		bien-aimez. Et cela estant, pourquoy accuses-tu d’ingratitude le fidele
		Tircis, s’il n’est pas en son pouvoir d’aimer ailleurs? Et
		voilà comment tu demandes non seulement une chose impossible,
		mais contraire à soy-mesme; car si chacun doit aimer ce
		qu’il aime, pourquoy veux-tu qu’il n’aime pas Cleon, qui n’a jamais
		manqué envers luy d’amitié? Et quant à la
		recompense que tu demandes pour les services et pour les lettres que
		Laonice portoit de l’un à l’autre, qu’elle se ressouvienne du
		contentement qu’elle y recevoit, et combien durant ceste tromperie elle
		a passé de jours heureux, qu’autrement elle eust trainés
		miserablement: qu’elle balance ses services avec ce payement, et
		je m’asseure qu’elle se trouvera leur redevable. Tu dis, Hylas, que
		Tircis l’a trompée: ce n’a point esté tromperie,
		mais juste chastiment d’Amour, qui a fait retomber les coups sur
		elle-mesme, puis que son intention n’estoit pas de servir, mais de
		decevoir la prudente [265/266] Cleon; que si elle a à se
		plaindre de quelque chose, c’est que de deux trompeuses elle a
		esté la moins fine</p>

		<p>Voilà, Silvandre, comme briefvement il m’a semblé de
		respondre aux fausses raisons de ce berger, et ne me reste plus que de
		faire advouer à Laonice, qu’elle a tort de poursuivre une telle
		injustice. Ce que je feray aisément, s’il luy plaist de me
		repondre. Belle bergere, dites moy, aimez-vous bien Tircis? – Bergere, dit-elle, toute
		personne qui me cognoistra, n’en doutera
		jamais. – Et s’il estoit contraint, repliqua Phillis, de s’esloigner pour long
		temps, et que quelqu’autre vint cependant à vous rechercher,
		changeriez-vous ceste amitié? – Nullement, dit-elle, car j’aurois tousjours esperance qu’il
		reviendroit. – Et, adjousta Phillis, si vous sçaviez qu’il ne deust jamais revenir,
		laisseriez-vous de l’ai­mer? – Non certes, respondit-elle. – O belle
		Laonice, continua Phillis. ne trouvez donc estrange que Tircis,
		qui sçait que sa Cleon pour ses merites est eslevée au
		Ciel, qui sçait que de là haut elle void toutes ses
		actions, et qu’elle se resjouyt de sa fidelité, ne vueille
		changer l’affection qu’il luy a portée, ny permettre que ceste
		distance des lieux separe leurs affections, puis que toutes les
		incommoditez de la vie ne l’ont jamais peu faire. Ne pensez pas, comme
		Hylas dit, que jamais nul ne repasse deçà le fleuve
		d’Ache-ron: plusieurs qui ont esté aimez des dieux, sont allez
		et revenus, et qui le sçauroit estre d’avantage que la belle
		Cleon, de qui la naissance a esté veue par la destinée
		d’un œil si doux et favorable qu’elle n’a jamais rien aimé, dont
		elle n’ait obtenu l’amour? O Laonice, s’il estoit permis à vos
		yeux de voir la divinité, vous verriez ceste Cleon, qui sans
		doute est à:ceste heure en ce Heu, pour deffendre sa cause, qui
		est à mon aureille pour me dire les mesmes paroles qu’il faut
		que je profere, et lors vous jugerez que Hylas a eu tort de dire, que
		Tircis n’aime qu’une froide cendre.</p>

		<p>Il me semble de la voir là au milieu, de nous revestue
		d’immorta­lité au lieu d’un corps fragile, et sujet à
		tous accidents, qui reproche à Hylas les blasphèmes dont
		il a usé contre elle.</p>

		<p>Et que respondrois-tu, Hylas, si l’heureuse Cleon te disoit: Tu yeux,
		inconstant, noircir mon Tircis de ta mesme infidelité;si
		autrefois il m’a aimée, crois-tu’que ç’ait esté
		mon corps? si tu me dis qu’ouy, je respondray qu’il ne doit estre
		condamné (puis que nul amant ne doit jamais se retirer d’une
		amour, commencée) d’aimer les cendres que je luy ay
		laissées dans mon cercueil, autant qu’elles dureront. Que s’il
		advoue d’avoir aimé mon esprit, qui [266/267]
		est ma principale partie, et pourquoy, inconstant, changera-t’il ceste
		volonté, à ceste heure qu’elle est plus parfaicte qu’elle
		n’a jamais esté? Autresfois (ainsi le veut la misere des
		vivans) je pou-vois estre jalouse, je pouvois estre importune, il me
		falloit servir, j’estois veue de plusieurs comme de luy; mais,
		à ceste heure, affranchie de toute imperfection, je ne suis
		capable de luy rappor­ter ces desplaisirs. Et toy, Hylas, tu veux
		avec tes sacrileges inven­tions, divertir de moy celuy en qui seule
		je vis en terre, et par une cruauté plus barbare, qu’inouye,
		essayes de me redonner une autre fois la mort.</p>

		<p>Sage Silvandre, les paroles que je viens de proferer sonnent si
		vivement à mes aureilles, que je ne puis croire que vous ne les
		ayez ouyes et ressenties jusques au cœur; cela est cause que pour
		laisser parler ceste divinité en vostre ame, je me tairay apres
		vous avoir dit seulement, qu’Amour est si juste que vous en devez
		craindre en vous-mesmes les supplices, si la pieté de Laomce
		plustost que la raison de Cleon, vous esmeuvent et vous emportent.</p>

		<p>A ce mot, Phillis s’estant levée avec une courtoise reverence,
		fit signe qu’elle ne vouloit rien dire de plus pour Tircis. De sorte
		que Laomce vouloit respondre, quand Silvandre le luy deffendit, luy
		disant qu’il n’estoit plus temps de se deffendre, mais d’ouyr seu-ment
		l’arrest que les dieux prononceroient par sa bouche. Et apres avoir
		quelque temps consideré en soy mesme les raisons des uns et des
		autres, il prononça une telle sentence.</p>

		<div class="spacerp"></div>
		<div class="spacerp"></div>
		<h2>JUGEMENT DE SILVANDRE</h2>
		<div class="spacerp"></div>

		<p>Des causes debatues devant nous, le point principal est de
		sçavoir, si amour peut mourir par la mort de la chose
		aimée: sur quoy nous disons qu’une amour perissable n’est pas
		vray amour, car il doit suivre le sujet qui luy a donné
		naissance. C’est pourquoy ceux qui ont aimé le corps seulement,
		doivent enclorre toutes les amours du corps dans le mesme tombeau
		où il s’enserre, mais ceux qui outre cela ont aimé
		l’esprit, doivent avec leur amour voler après cet esprit
		aimé jusques au plus haut ciel, sans que la distance les puisse
		separer. Doncques toutes ces choses bien considerées, nous
		ordonnons que Tircis aime tousjours sa Cleon, et que des deux amours
		qui peuvent estre, en nous, l’une suive le corps de Cleon au tombeau et
		l’autre l’es­prit dans les cieux. Et par ainsi, il soit d’ores en
		là deffendu aux [267/268] recherches de Laonice de tourmenter
		d’avantage le repas de Cleon: car telle est la volonté du
		dieu qui parle en moy.</p>

		<p>Ayant dit ainsi sans attendre les plaintes et les reproches qu’il
		prevoyoit en Leonice et en Hylas, il fit une grande reverance à
		Leonide et au reste de la troupe, et s’en alla sans autre compagne que
		celle de Phillis qui ne voulut non plus s’y arrester, pour n’ouyr les
		regrets de ceste bergere.</p>

		<p>Et parce qu’il estoit tard, Leonide se retira dans le hameau de Diane
		pour ceste nuict et les bergers et les bergeres, ainsi qu’ils avoient
		accoustumé, sinon Laonice, qui infiniment offensée de
		Silvandre et Phillis, jura de ne partir de ceste contrée,
		qu’elle ne leur eust r’apporté un desplaisir remarquable. Il
		sembla que la fortune la cocnduisit ainsi qu’elle eust sceu
		desirer: car ayant laissé la compagne et s’estant mise
		dans le plus espais du bois pour se plaindre en toute liberté,
		en fin son bon demon luy remit devant les yeux le mespris insupportable
		de Tircis, combien il estoit veritablement indigne d’estre aymé
		d’elle, et luy fit une telle honte de sa faute, que mille fois elle
		jura de le haïr, et à son occasion, Silvandre et Phillis.</p>

		<p>Il advint cependant, que Lycidas, qui depuis quelques jours
		commençoit d’estre mal satisfait de Phillis, à cause de
		quelque froideur qu’il luy sembloit de recognoistre en elle, aperceut
		Silvandre qui la venoit entretenant. Et il estoit vray que la bergere
		usoit de plus de froideur envers luy, ou plustost de nonchalance,
		qu’elle ne fasoit pas avant la frequentation de Diane, parce que ceste
		nouvelle amitié, et le plaisir qu’Astrée, Diane, et elle
		prenoient ensemble, l’occupoit de sorte qu’elle ne soucioit plus de ces
		petites mignardises, dont l’affection de Lycidas estoit nourrie. Et luy
		qui sçavoit fort bien qu’une amour ne se peut bastir, que de la
		ruine d’une precedente, eut option que ce qui la rendoit plus
		nonchalante envers luy, et moins soucieuse de l’entretenir estoit
		quelque nouvelle amitié, qui la divertissoit; et ne
		pouvant encores recognoistre qui ne estoit le subjet, il s’alloit tout
		seul rongeant par ses pensées, et se retiroit dans les lieux les
		plus cachez, afin de se plaindre avec plus de franchise. Et par
		mal-heur, lors qu’il s’en vouloit retourner, il vid, comme je vous ai
		dit, Silvandre et Phillis de loing, veue qui ne luy r’apporta pas peu
		de soupçon, car sçachant le merite du berger et de la
		bergere, il creut aisément que Silvandre n’ayant jamais rien
		aimé, s’estoit donné à elle, et
		qu’elle, [268/269] suivant l’humeur de celles de son sexe, eust
		assez volontieres receu ceste donation.</p>

		<p>Toutes ces considerations luy donnerent beaucoup de
		soupçon; mais plus encore, quand passant pres de luy sans
		le voir, il ouyt, ou il luy sembla des paroles d’amour, et cela pouvoit
		bien estre, à cause de la sentence que Silvandre venoit de
		donner. Mais pour le faire sortir du tout patience, il advint que les
		ayant laissé passer, il sortit du lieu où il estoit, et
		pour ne les suivre, prit le chemin d’où ils venoient, et la
		fortune voulut qu’il s’alla rasseoir aupres du lieu où il estoit
		Laonice, sans la voir, où apres avoir quelque temps resvé
		à son desplaisir, transporté de trop d’ennuy, il s’escria
		assez haut: O Amour, est-il possible que tu souffres une si
		grande injustice sans la punir? est-il possible qu’en ton regne
		les outrages et les services soient egalement recompensez? Et
		puis se taisant pour quelque temps, en fin les yeux tendus au ciel, et
		les bras croisez, se laissant aller à la renverse, il reprit
		ainsi: Pour la fin, il te plaist, Amour que je rende tesmoignage
		qu’il n’y a point de constance en nulle femme, et que Phillis pour
		estre de ce sexe, quoy que remplie de toute autre perfection, est
		sujette aux mesmes loix de ceste inconstance naturelle. Je dis ceste
		Phillis, de qui l’amitié m’a esté autrefois plus
		asseurée que ma volonté mesme. Mais quoy, o ma
		bergere! ne suis-je pas mesme Lycidas, de qui vous avez
		monstré de cherir si fort l’affection? ce que vous avez
		autrefois jugé de recommandable en moy, est-il tellement
		changé, que vous trouviez plus agreable un Silvandre incogneu,
		un vagabond, un homme que toute terre mesprise, et ne daigne advouer pour sien?</p>

		<p>Laonice qui escoutoit ce berger, oyant nommer Phillis et Silvandre,
		desireuse d’en sçavoir d’avantage, commença de luy
		prester l’aureille à bon escient, et si à propos pour
		elle, qu’elle apprit, avant que de partir de là, tout ce qu’elle
		eust peu desirer des plus secrettes pensées de Phillis. Et de
		là, prenant l’occasion de luy desplaire ou à Silvandre,
		elle resolut de mettre ce berger encor plus avant en ceste opinion,
		s’asseurant que si elle aimoit Lycidas, elle le rendroit jaloux, et si
		c’estoit Silvandre, elle en divulgueroit l’amour de telle sorte, que
		chacun le sçauroit. Et ainsi, lors que ce berger fut parti (car
		son mal ne luy permettoit de demeurer lanquement en un mesme lieu),
		elle sortit aussi de ce lieu, en se mettant apres luy, l’attaignit
		assez pres de là, parlant avec Corilas qu’il avoit
		rencontré en chemin, et feignant de leur demander des nou-
		[269/270] velles du berger desolé, ils luy respondirent qu’ils
		ne le cognoissoient point. C’est, leur dit-elle, un berger qui va
		plaignant une bergere morte, et que l’on m’a dit avoir demeuré
		presque toute l’apresdinée en la compagne de la belle bergere
		Phillis et son serviteur. – Et qui est celuy-la? respondit incontinent
		Lycidas. – Je ne sçay pas, continua la bergere, si je sçauray bien dire
		son nom, il me semble qu’il s’appelle Silandre, ou Silvandre, un berger
		de moyenne taille, le visage un peu long, et d’assez agreable humeur,
		quant il luy plaist. – Et qui vous a dit, repliqua Lycidas, qu’il estoit son
		serviteur? – Les actions de l’un et de l’autre, respondit-elle, car j’ay
		passé autrefois par de semblables détroits, et je me
		souviens encor de quel pied on y marche; mais dites-moy, si vous
		sçavez quelque nouvelle de celuy que je cherche, car il se fait
		nuict, et je ne sçay où le trouver.</p>

		<p>Lycidas ne luy peut respondre, tant il se trouva surpris, mais Corilas
		luy dit, qu’elle suivist ce sentier, et qu’aussi tost qu’elle seroit
		sortie de ce bois, elle verroit un grand pré, où sans
		doute elle en apprendroit des nouvelles: car c’estoit là
		où tous les soirs chacun s’assembloit avant que de se retirer,
		et que de peur qu’elle ne s’egarast, il luy feroir compagne, si elle
		l’avoit agreable. Elle qui estoit bien aise de dissimuler encores
		d’avantage (faignant de ne sçavoir pas le chemin) receut avec
		beaucoup de courtoisie l’offre qu’il luy avoit faite, et donnant le bon
		soir à Lycidas, prit le chemin qui luy avoit esté
		monstré, le laissant si hors de soy, qu’il demeura fort
		longuement immobile au mesme lieu. En fin revenant comme d’un long
		évanouyssement, il s’alloit redisant les mesmes paroles de la
		bergere, auquelles il luy estoit impossible de n’adjouster beaucoup de
		foy, ne la pouvant soupçonner de menterie.</p>

		<p>Il seroit trop long de redire icy les regrets qu’il fit, et les
		outrages qu’il dit à la fidelle Phillis, tant y a que de toute
		nuict, il ne fit qu’aller tournoiant dans le plus retiré du
		bois, où sur le matin travaille d’ennuy, et du trop long
		marcher, il fut contraint de se coucher sous quelques arbres, où
		tout moite de pleurs, en fin son extreme déplaisir le
		contraignit de s’endormir. [270/271]</p>
	</div>

<div class="spacereof"></div>

</div><!-- close div.content -->

</div><!-- close div.container -->

</body></html>